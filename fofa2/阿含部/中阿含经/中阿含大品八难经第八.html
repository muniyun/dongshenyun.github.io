<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一二四）中阿含大品八难经第八(第三念诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。人行梵行而有八难．八非时也。云何为八。若时如来．无所著．等正觉．明行成为．善逝．世间解．无上士．道法御．天人师．号佛．众祐。出世说法。趣向止息。趣向灭讫。趣向觉道。为善逝所演。彼人尔时生地狱中。是谓人行梵行第一难．第一非时<br>
<br>
复次。若时如来．无所著．等正觉．明行成为．善逝．世间解．无上士．道法御．天人师。号佛．众祐。出世说法。趣向止息。趣向灭讫。趣向觉道。为善逝所演。彼人尔时生畜生中。生饿鬼中。生长寿天中。生在边国夷狄之中。无信无恩。无有反复。若无比丘．比丘尼．优婆塞．优婆夷。是谓人行梵行第五难．第五非时<br>
<br>
复次。若时如来．无所著．等正觉．明行成为．善逝．世间解．无上士．道法御．天人师。号佛．众祐。出世说法。趣向止息。趣向灭讫。趣向觉道。为善逝所演。彼人尔时虽生中国。而聋哑如羊鸣。常以手语。不能知说善恶之义。是谓人行梵行第六难．第六非时<br>
<br>
复次。若时如来．无所著．等正觉．明行成为．善逝．世间解．无上士．道法御．天人师。号佛．众祐。出世说法。趣向止息。趣向灭讫。趣向觉道。为善逝所演。彼人尔时虽生中国。不聋．不哑．不如羊鸣。不以手语。又能知说善恶之义。然有邪见及颠倒见。如是见．如是说。无施．无斋。无有咒说。无善恶业。无善恶业报。无此世彼世。无父无母。世无真人往至善处．善去．善向。此世彼世自知自觉。自作证成就游。是谓人行梵行第七难．第七非时<br>
<br>
复次。若时如来．无所著．等正觉．明行成为．善逝．世间解．无上士．道法御．天人师。号佛．众祐。不出于世。亦不说法。趣向止息。趣向灭讫。趣向觉道。为善逝所演。彼人尔时生于中国。不聋．不哑．不如羊鸣。不以手语。又能知说善恶之义。而有正见不颠倒见。如是见．如是说。有施．有斋。亦有咒说。有善恶业。有善恶业报。有此世彼世。有父有母。世有真人往至善处．善去．善向。此世彼世自知自觉。自作证成就游。是谓人行梵行第八难．第八非时<br>
<br>
人行梵行有一不难．有一是时。云何人行梵行有一不难．有一是时。若时如来．无所著．等正觉．明行成为．善逝．世间解．无上士．道法御．天人师。号佛．众祐。出世说法。趣向止息。趣向灭讫。趣向觉道。为善逝所演。彼人尔时生于中国。不聋．不哑．不如羊鸣。不以手语。又能知说善恶之义。而有正见不颠倒见。如是见．如是说。有施．有斋。亦有咒说。有善恶业。有善恶业报。有此世彼世。有父有母。世有真人往至善处．善去．善向。此世彼世自知自觉。自作证成就游。是谓人行梵行有一不难．有一是时<br>
<br>
于是。世尊说此颂曰<br>
<br>
　若得人身者　　说最微妙法<br>
　若有不得果　　必不遇其时<br>
　多说梵行难　　人在于后世<br>
　若得遇其时　　是世中甚难<br>
　欲得复人身　　及闻微妙法<br>
　当以精勤学　　人自哀愍故<br>
　谈说闻善法　　莫令失其时<br>
　若失此时者　　必忧堕地狱<br>
　若不遇其时　　不闻说善法<br>
　如商人失财　　受生死无量<br>
　若有得人身　　闻说正善法<br>
　遵奉世尊教　　必遭遇其时<br>
　若遭遇此时　　堪任正梵行<br>
　成就无上眼　　日亲之所说<br>
　彼为常自护　　进行离诸使<br>
　断灭一切结　　降魔魔眷属<br>
　彼度于世间　　谓得尽诸漏　<br>
<br>
佛说如是。彼诸比丘闻佛所说。欢喜奉行<br>
<br>
八难经第八竟(一千三十三字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>