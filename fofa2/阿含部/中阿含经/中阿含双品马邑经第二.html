<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一八三）中阿含双品马邑经第二(第四分别诵)<br>
<br>
我闻如是<br>
<br>
一时。佛游鸯骑国。与大比丘众俱。往至马邑。住马林寺。及比丘众<br>
<br>
尔时。世尊告诸比丘。人见汝等沙门。是沙门。人问汝等沙门。汝自称沙门耶<br>
<br>
诸比丘白曰。尔也。世尊<br>
<br>
佛复告曰。是以汝等以此。要以此沙门。当学沙门道迹。莫非沙门。学沙门道迹已。要是真谛沙门．不虚沙门。若受衣被．饮食．床榻．汤药及若干种诸生活具者。彼所供给。得大福。得大果。得大功德。得大广报。汝等当学如是。云何非沙门道迹。非沙门。若有贪伺不息贪伺。有恚不息恚。有嗔不息嗔。有不语不息不语。有结不息结。有悭不息悭。有嫉不息嫉。有谀谄不息谀谄。有欺诳不息欺诳。有无惭不息无惭。有无愧不息无愧。有恶欲不息恶欲。有邪见不息邪见。此沙门垢．沙门谀谄．沙门诈伪．沙门曲。趣至恶处未尽已。学非沙门道迹。非沙门<br>
<br>
犹如钺斧。新作极利。有头有刃。僧伽梨所裹。我说彼痴学沙门道亦复如是。谓有贪伺不息贪伺。有恚不息恚。有嗔不息嗔。有不语不息不语。有结不息结。有悭不息悭。有嫉不息嫉。有谀谄不息谀谄。有无惭不息无惭。有无愧不息无愧。有恶欲不息恶欲。有邪见不息邪见。持僧伽梨。我不说是沙门。若持僧伽梨者。有贪伺息贪伺。有恚息恚。有嗔息嗔。有不语息不语。有结息结。有悭息悭。有嫉息嫉。有谀谄息谀谄。有无惭息无惭。有无愧息无愧。有恶欲息恶欲。有邪见息邪见者。彼诸亲亲朋友往诣而作是说。贤人。汝当学持僧伽梨。贤。汝学持僧伽梨。有贪伺息贪伺。有恚息恚。有嗔息嗔。有不语息不语。有结息结。有悭息悭。有嫉息嫉。有谀谄息谀谄。有无惭息无惭。有无愧息无愧。有恶欲息恶欲。有邪见息邪见。若以我见持僧伽梨。有贪伺．恚．嗔．不语．结．悭．嫉．谀谄．无惭．无愧．恶欲．邪见。是以我持僧伽梨。我说非是沙门<br>
<br>
如是无衣．编发．不坐．一食．常扬水．持水。持水者。我说非是沙门。若持水。有贪伺息贪伺。有恚息恚。有嗔息嗔。有不语息不语。有结息结。有悭息悭。有嫉息嫉。有谀谄息谀谄。有无惭息无惭。有无愧息无愧。有恶欲息恶欲。有邪见息邪见。彼诸亲亲朋友往诣而作是说。贤。汝当持水。持水已。有贪伺息贪伺。有恚息恚。有嗔息嗔。有不语息不语。有结息结。有悭息悭。有嫉息嫉。有谀谄息谀谄。有无惭息无惭。有无愧息无愧。有恶欲息恶欲。有邪见息邪见。若以我见持水。贪伺．恚．嗔．不语．结．悭．嫉．谀谄．无惭．无愧．有恶欲．有邪见．是以持水者。我说不是沙门。是谓非沙门道迹。非是沙门<br>
<br>
云何沙门道迹。非不沙门。若有贪伺息贪伺。有恚息恚。有嗔息嗔。有不语息不语。有结息结。有悭息悭。有嫉息嫉。有谀谄息谀谄。有无惭息无惭。有无愧息无愧。有恶欲息恶欲。有邪见息邪见。此沙门嫉．沙门谀谄．沙门诈伪．沙门曲。趣至恶处尽已。学沙门道迹。非不沙门。是谓沙门道迹。非不沙门<br>
<br>
彼如是成就戒。身清净。口．意清净。无有贪伺。心中无恚。无有睡眠。无掉．憍骜。断疑度惑。正念正智。无有愚痴。彼心与慈俱。遍满一方成就游。如是二三四方。四维上下。普周一切。心与慈俱。无结无怨。无恚无诤。极广甚大。无量善修。遍满一切世间成就游。如是悲．喜心与舍俱。无结无怨。无恚无诤。极广甚大。无量善修。遍满一切世间成就游。彼作是念。有粗．有妙．有想。来上出要。知如真。彼如是知．如是见已。则欲漏心解脱。有漏．无明漏心解脱。解脱已。便知解脱。生已尽。梵行已立。所作已办。不更受有。知如真<br>
<br>
犹去村不远。有好浴池。清泉流盈。翠草被岸。花树四周。或于东方有一人来。饥渴疲极。脱衣岸上。入池快浴。去垢除热。亦除渴乏。如是南方．西方．北方有一人来。饥渴疲极。脱衣岸上。入池快浴。去垢除热。亦除渴乏。如是。刹利族姓子剃除须发。着袈裟衣。至信．舍家．无家．学道。内行止。令得内止。内止者。我说沙门。说梵志。说圣。说净浴。如是梵志．居士．工师族姓子剃除须发。着袈裟衣。至信．舍家．无家．学道。内行止。令得内止。内止者。我说沙门。说梵志。说圣。说净浴<br>
<br>
云何沙门。谓息止诸恶不善之法．诸漏秽污。为当来有本。烦热苦报。生．老．病．死因。是谓沙门。云何梵志。谓远离诸恶不善之法．诸漏秽污。为当来有本。烦热苦报。生．老．病．死因。是谓梵志。云何为圣。谓远离诸恶不善之法．诸漏秽污。为当来有本。烦热苦报。生．老．病．死因。是谓为圣。云何净浴。谓净浴诸恶不善之法．诸漏秽污。为当来有本。烦热苦报。生．老．病．死因。是谓净浴。是谓沙门。是谓梵志。是谓为圣。是谓净浴<br>
<br>
佛说如是。彼诸比丘闻佛所说。欢喜奉行<br>
<br>
马邑经第二竟(千四百六十字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>