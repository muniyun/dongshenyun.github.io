<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（三七）中阿含未曾有法品瞻波经第六(初一日诵)<br>
<br>
我闻如是<br>
<br>
一时。佛游瞻波。在恒伽池边<br>
<br>
尔时。世尊月十五日说从解脱时。于比丘众前敷座而坐。世尊坐已。即便入定。以他心智观察众心。观众心已。至初夜竟。默然而坐<br>
<br>
于是。有一比丘即从坐起。偏袒着衣。叉手向佛。白曰。世尊。初夜已讫。佛及比丘众集坐来久。唯愿世尊说从解脱。尔时。世尊默然不答<br>
<br>
于是。世尊复至中夜默然而坐。彼一比丘再从坐起。偏袒着衣。叉手向佛。白曰。世尊。初夜已过。中夜将讫。佛及比丘众集坐来久。唯愿世尊说从解脱。世尊亦再默然不答<br>
<br>
于是。世尊复至后夜默然而坐。彼一比丘三从坐起。偏袒着衣。叉手向佛。白曰。世尊。初夜既过。中夜复讫。后夜垂尽。将向欲明。明出不久。佛及比丘众集坐极久。唯愿世尊说从解脱<br>
<br>
尔时。世尊告彼比丘。于此众中。有一比丘已为不净。彼时尊者大目干连亦在众中。于是。尊者大目干连便作是念。世尊为何比丘而说此众中有一比丘已为不净。我宁可入如其像定。以如其像定他心之智。观察众心。尊者大目干连即入如其像定。以如其像定他心之智。观察众心。尊者大目干连便知世尊所为比丘说此众中有一比丘已为不净<br>
<br>
于是。尊者大目干连即从定起。至彼比丘前。牵臂将出。开门置外。痴人远去。莫于此住。不复得与比丘众会。从今已去。非是比丘。闭门下钥。还诣佛所。稽首佛足。却坐一面。白曰。世尊所为比丘说此众中有一比丘已为不净。我已逐出。世尊。初夜既过。中夜复讫。后夜垂尽。将向欲明。明出不久。佛及比丘众集坐极久。唯愿世尊说从解脱<br>
<br>
世尊告曰。大目干连。彼愚痴人当得大罪。触娆世尊及比丘众。大目干连。若使如来在不净众说从解脱者。彼人则便头破七分。是故大目干连。汝等从今已后说从解脱。如来不复说从解脱。所以者何。大目干连。如彼大海。从下至上。周回渐广。均调转上。以成于岸。其水常满。未曾流出。大目干连。我正法．律亦复如是。渐作渐学。渐尽渐教。大目干连。若我正法．律渐作渐学。渐尽渐教者。是谓我正法．律中未曾有法<br>
<br>
复次。大目干连。如大海潮。未曾失时。大目干连。我正法．律亦复如是。为比丘．比丘尼．优婆塞．优婆私施设禁戒。诸族姓子乃至命尽。终不犯戒。大目干连。若我正法．律为比丘．比丘尼．优婆塞．优婆私施设禁戒。诸族姓子乃至命尽。终不犯戒者。是谓我正法．律中未曾有法<br>
<br>
复次。大目干连。如大海水。甚深无底。极广无边。大目干连。我正法．律亦复如是。诸法甚深。甚深无底。极广无边。大目干连。若我正法．律诸法甚深。甚深无底。极广无边者。是谓我正法．律中未曾有法<br>
<br>
复次。大目干连。如海水碱。皆同一味。大目干连。我正法．律亦复如是。无欲为味。觉味．息味及道味。大目干连。若我正法．律无欲为味。觉味．息味及道味者。是谓我正法．律中未曾有法<br>
<br>
复次。大目干连。如大海中多有珍宝。无量瑰异。种种珍奇。充满其中。珍宝名者。谓金．银．水精．琉璃．摩尼．真珠．碧玉．白珂．车磲．珊瑚．虎珀．马瑙．玳瑁．赤石．琁珠。大目干连。我正法．律亦复如是。多有珍宝。无量瑰异。种种珍琦。充满其中。珍宝名者。谓四念处．四正勤．四如意足．五根．五力．七觉支．八支圣道。大目干连。若我正法．律多有珍宝。无量瑰异。种种珍奇。充满其中。珍宝名者。谓四念处．四正勤．四如意足．五根．五力．七觉支．八支圣道者。是谓我正法．律中未曾有法<br>
<br>
复次。大目干连。如大海中。大神所居。大神名者。谓阿修罗．干沓和．罗刹．鱼摩竭．龟．鼍．婆留泥．帝麑．帝麑伽罗．提帝麑伽罗。复次。大海中甚奇甚特。众生身体有百由延。有二百由延。有三百由延。有至七百由延。身皆居海中。大目干连。我正法．律亦复如是。圣众大神皆居其中。大神名者。谓阿罗诃．向阿罗诃．阿那含．向阿那含．斯陀含．向斯陀含．须陀洹．向须陀洹。大目干连。若我正法．律圣众大神皆居其中。大神名者。谓阿罗诃．向阿罗诃．阿那含．向阿那含。斯陀含．向斯陀含．须陀洹．向须陀洹者。是谓我正法．律中未曾有法<br>
<br>
复次。大目干连。如大海清净。不受死尸。若有命终者。过夜风便吹着岸上。大目干连。我正法．律亦复如是。圣众清净。不受死尸。若有不精进人恶生。非梵行称梵行。非沙门称沙门。彼虽随在圣众之中。然去圣众远。圣众亦复去离彼远。大目干连。若我正法．律圣众清净。不受死尸。若有不精进人恶生。非梵行称梵行。非沙门称沙门。彼虽随在圣众之中。然去圣众远。圣众亦复去离彼远者。是谓我正法．律中未曾有法<br>
<br>
复次。大目干连。如彼大海阎浮洲中有五大河。一曰恒伽。二曰摇尤那。三曰舍牢浮。四曰阿夷罗婆提。五曰摩企。皆入大海。及大海中龙水从空雨堕。渧如车钏。是一切水不能令大海有增减也。大目干连。我正法．律亦复如是。刹利种族姓子剃除须发。着袈裟衣。至信．舍家．无家．学道。不移动心解脱。自作证成就游。大目干连。不移动心解脱。于我正法．律中无增无减。如是梵志种．居士种．工师种族姓子剃除须发。着袈裟衣。至信．舍家．无家．学道。不移动心解脱。自作证成就游。大目干连。不移动心解脱。于我正法．律中无增无减。大目干连。若我正法．律刹利种族姓子剃除须发。着袈裟衣。至信．舍家．无家．学道。不移动心解脱。自作证成就游。大目干连。不移动心解脱。于我正法．律中无增无减。如是梵志种．居士种．工师种族姓子剃除须发。着袈裟衣。至信．舍家．无家．学道。不移动心解脱。自作证成就游。大目干连。不移动心解脱。于我正法．律中无增无减者。是谓我正法．律中未曾有法<br>
<br>
佛说如是。尊者大目干连及诸比丘闻佛所说。欢喜奉行<br>
<br>
瞻波经第六竟(一千八百一十四字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>