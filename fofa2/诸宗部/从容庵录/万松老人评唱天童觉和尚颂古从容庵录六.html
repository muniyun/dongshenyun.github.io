<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>万松老人评唱天童觉和尚颂古从容庵录六</p>
<p>　　　　侍者离知录</p>
<p>　　第八十三则道吾看病</p>
<p>示众云。通身做病。摩诘难痊。是草堪医。文殊善用。争如参取向上人得个安乐处。如何是安乐处</p>
<p>举。沩山问道吾。甚么处来(来处要分明)吾云。看病来(福田第一即不无)山云。有几人病(更要两等)吾云。有病者不病者(却是尔有第二月)山云。不病者莫是智头陀么(陷虎之机)吾云。病与不病。总不干他事。速道速道(却被葫芦倒缴藤)山云。道得也没交涉(祸不入慎家之门)</p>
<p>潭州沩山灵祐禅师。二十三岁参百丈大智。充典座二十年。因拨火悟道。后与华林。赌净瓶下语。赢得沩山。连帅李景让。奏号同庆寺。相国裴休。尝咨玄奥。师尝见野火问道吾。还见火么。吾曰。见。山云。从何处起。吾曰。除去行住坐卧。请师别致一问来。山休去。佛鉴拈云。炎炎野火。人人皆见。独有道吾。见得迥别。万松道。一等是看病。不似道吾觑透心肝五脏。沩山通方便。相席打令道。道得也与他没交涉。唯有天童道。没交涉处。正好道。颂云</p>
<p>妙药何曾过口(吞不入吐不出)神医莫能捉手(无处摸[打-丁+索])若存也渠本非无(唯言遍天下)至虚也渠本非有(不见一纤毫)不灭而生(虚若谷神常不死)不亡而寿(道先象帝自长生)全超威音之前(舒不到头)独步劫空之后(卷不到尾)成平也天盖地擎(把定乾坤)运转也乌飞兔走(斡旋造化)</p>
<p>师云。红丝脉断。药病俱亡。服药忘了口来。诊脉忘了手来。所谓攒簇不得底病。华陀拱手。扁鹊攒眉。道有通。身无影像。道无。遍界不曾藏。齐朝昙鸾法师。得仙经十卷。后逢流支三藏。问曰。佛法中有长生不死法。胜得此土仙方否。三藏唾地曰。此土那有长生法。纵得延年报尽还坠。即怀中探出无量寿观经。授与鸾曰。此大仙方。常得解脱。永出生死。楞严十仙报尽。还来转入诸趣。老子曰。死而不亡者寿。东坡上佛印诗。长生未暇学。且学长不死。全超威音之前。先天而未成。已成独步劫空之后。后天而既坏不坏。成平也。天盖地擎。运转也。乌飞兔走。此唤作全体作用摄用归体。静为天地本。动合圣贤心。还会这般说话么。拨开妙净圆明眼。识取吉祥安乐人</p>
<p>　　第八十四则俱胝一指</p>
<p>示众云。一闻千悟。一解千从。上士一决一切了。中下多闻多不信。克的简当处试拈出看</p>
<p>举。俱胝和尚凡有所问。只竖一指(费许多气力作么)</p>
<p>师云。婺州金华山俱胝禅师。初庵于天台。有尼名实际。到来顶笠执锡。绕师三匝曰。道得即拈下笠子。三问。胝并无对。际便去。胝曰。日势稍晚。且留一宿。际曰。道得即宿。胝又无对。际去后。胝自叹曰。我虽处丈夫形。而无丈夫之气。拟弃庵诸方参学去。其夜山神告曰。师不须离此山。将有大菩萨来为和尚说法也。果旬日天龙和尚至。师罄诚迎礼。具陈前事。天龙竖指示之。胝当下大悟。自此凡有僧到。唯举一指。无别提唱。所畜童子。于外被人诘曰和尚说何法要。童子竖起一指。归举似胝。胝以刀断其指。童子叫呼走出。胝召一声。童子回首。胝却竖起一指。童子忽然领悟。胝将顺世谓众曰。吾得天龙一指头禅。一生用不尽。言讫示灭。万松道。好与截却指头。长庆代云。美食不中饱人吃。万松道。不贪香饵味。可谓碧潭龙。玄沙云。我当时若见。与拗折指头。万松道。不唯与童子雪冤。抑亦与后人出气。玄觉云。且道。玄沙恁么道。意作么生。万松道。果然疑着。云居锡云。只如玄沙恁么道。肯伊不肯伊。若肯何言拗折指头。若不肯俱胝过在甚么处。万松道。过在肯不肯。先曹山云。俱胝承当处莽卤。只认得一机一境。一种是拍手拊掌。是他南园奇怪。万松道。水中择乳须是鹅王。玄觉又云。且道。俱胝还悟也未。若悟为甚么。说承当处莽卤。若不悟又道用一指头禅不尽。且道。曹山意旨在甚么处。万松道。曲高和寡。期遇知音。后来嘉山来禅师。在镇府西天宁。人问。铁牛和尚塔何在。山以手指之。忽然省发。乃成颂云。铁牛铁牛。更莫别求。有人问我。竖起指头。万松道。虽是承当莽卤。要且不借傍来。不见。明招独眼龙问国泰深禅师。古人道。俱胝只念三行咒。便得名超一切人。作么生拈却三行咒。泰竖起一指。招云。不因今日。争识得这瓜州客。万松道。假令患状殊。先须疗其本。参同契。承言须会宗。勿自立规矩。可谓夜深认得来时路。不待天明便出关。佛国颂云。问答机缘岂易酬。无钱难作好风流。心中有事说不得。只向忙中竖指头。若要作好风流说心中事。更参天童和尚。颂云</p>
<p>俱胝老子指头禅(缩却驴蹄)三十年来用不残(至今跷手乱下)信有道人方外术(这里使不着)了无俗物眼前看(犹嫌少在)所得甚简(幅塞乾坤)施设弥宽(不消一掜)大千刹海饮毛端(不留涓滴)鳞龙无限落谁手(天童犹在)珍重任公把钓竿(不妨惊人手段)师复竖起一指云看(惭惶杀人)</p>
<p>师云。万古常空一朝风月。岂止三十年用不残。庄子大宗师篇。孔子曰。彼游方之外者也。而丘游方之内者也。若无方外之术。争得世出世间全在一指头上见彻根源。古诗道。眼前无俗物。多病也身轻。天童近取诸身。唯用一指。简易之道。要而不繁。维摩毛吞大海名小不思议经。华严。尘含法界名大不思议经。楞严于一毛端。遍能含受十方国土。又云于一毛端现宝王刹。坐微尘里转大法轮。庄子任公子为大钩巨缁。五十犗以为饵。蹲乎会稽。投竿东海。旦旦而钓。期年不得鱼。已而大鱼食之。牵巨钩[金*舀]没而下。惊扬而奋鬐。白波若山。海水震荡。声侔鬼神。燀赫千里。任公子得若鱼。离而腊之。自制浙河以东。苍梧以北。莫不厌若鱼者。所谓。钓竿斫尽重栽竹。不计功程得便休。后来接得断指童子。国泰瑫别峰相见。嘉山来误入桃源。今日天童颂后。又竖一指云。看。柏山大隐和尚道。大小天童随人脚跟走。五祖演和尚举。僧问投子。如何是十身调御子。下禅床立。还有僧问老僧。亦下禅床立。为甚却依样画猫儿。待我计较成即说向尔。是知。俱胝指头。一回饮水。一回着噎。教万松别作个甚么向当。掷下拂子云。一任诸方点检</p>
<p>　　第八十五则国师塔样</p>
<p>示众云。有打破虚空底鉆锤。擘开华岳底手段。始到元无缝罅处。不见瑕痕处。且谁是恁么人</p>
<p>举。肃宗帝问忠国师。百年后所须何物(即今也不少)国师云。与老僧作个无缝塔(向甚处下手)帝曰。请师塔样(描不成画不就)国师良久云。会么(这里不得会不会莫别求)帝云。不会(却较些子)国师云。吾有付法弟子耽源却谙此事(祖祢不了殃及儿孙)后帝诏耽源问。此意如何(作家君王不忘遗嘱)源云。相之南谭之北(天高地厚日左月右)中有黄金充一国(幅塞虚空)无影树下合同舡(密密金刀剪不开)琉璃殿上无知识(寂寂帘垂不露颜)</p>
<p>师云。西京光宅寺慧忠国师。自受心印。居南阳白崖山党子谷。四十余年不下山门。道行闻于帝里。唐肃宗上元二年。敕中使孙朝进。赍诏征赴京。待以师礼。初居千福寺西禅院。及代宗临御。复迎止光宅精蓝。十有六载随机说法。大历十年十二月九日。右胁长往。谥大证禅师。佛果云。多有人道。国师无语便是塔样。若恁么会。达磨一宗扫地而尽。哑子也会禅。昔有二僧住庵。旬日不相见。上庵主问。多日不见在甚么处。下庵主曰。在庵里造个无缝塔。上庵主曰。某甲也欲造个。就师借取样子可否。下庵主曰。何不早道。恰被人借去也。法眼云。且道。借伊样不借伊样。万松道。国师无语。下庵主为甚却支梧说道理。雪窦云。肃宗不会则且致。耽源还会么。只消一个请塔样。尽西天此土诸位祖师。遭这一拶。不免将南作北。有傍不肯底。出来我要问尔那个是无缝塔。万松道。不是即道。吉州耽源山真应禅师。受业于马祖。久为国师侍者。国师既化。帝诏源入内举问前话。源亦良久曰。圣上会么。帝曰。不会。源述偈曰。相之南谭之北。中有黄金充一国。无影树下合同舡。琉璃殿上无知识。或云湘之南谭之北。浮山远录公。作牛头南马头北。但得旨忘筌。无不可者。雪窦道不免将南作北。正谓此也。僧问新罗大岭。如何是一切处清净。岭云。截琼枝寸寸是宝。析栴檀片片皆香。丹霞淳和尚颂云。乾坤尽是黄金国。万有全彰净妙身。耽源黄金充一国。丹霞国亦是黄金。更较一线道。无影树下合同舡。周易略例云。同舟而济。则胡越何患乎异心。若渐卦三四。异体和好物莫能间。顺而相保似若同在一舟。上下殊体。犹若胡越。利用御寇。何患乎异心。此言同身共命利害同也。法真一禅师问。是处是慈氏无门无善财。为甚么道琉璃殿上无知识。万松道。坼殿了相见。然后看天童拈向尔面前筑着尔鼻孔。颂云</p>
<p>孤回回(不与万法为侣)圆陀陀(无缺无余)眼力尽处高峨峨(斫额望不及)月落潭空夜色重(尽十方界如一[鏈-車+手]墨)云收山瘦秋容多(体露金风)八卦位正(天地合其德)五行气和(日月合其明)身先在里见来么(到即不点)南阳父子兮却似知有(且信一半)西竺佛祖兮无如奈何(千圣从来立下风)</p>
<p>师云。雪窦道层落落影团团。此一句合头语也。天童道孤回回圆陀陀。万劫系驴橛也。眼力尽处高峨峨。三世诸佛护持以为无见顶相。雪窦颂天地同根万物一体。南泉指花如梦相似。亦云。见闻觉知非一一。山河不在镜中观。霜天月落夜将半。谁共澄潭照影寒。试将此颂。比天童月落潭空夜色重。古人大晒有功夫。后来佛鉴一时注破。颂云。无缝塔兮不是影。廓然一入真如境。烁迦罗眼电光流。杳杳冥冥不见顶。此亦眼力尽处高峨峨。天童颂针线贯通云。峨峨青山着秋瘦。毛发凋残风骨旧。此亦云收山瘦秋容多。可谓皮肤脱落尽唯有一真实。到这里八卦既位正。五行亦气和。运作修营无忌讳。何劳入市问孙宾。身先在里见来么。天依怀禅师赴杉山请。入院。上堂云。二十年乐慕此山。今日且喜。到来因缘际会。山僧未到此山。身先到此山。洎乎来到。杉山却在山僧身内。南阳父子兮却似知有。不敢道是。只道却似个知有底。尔道。为甚不全许。恐辜负他国师父子。西竺佛祖为甚也没奈何。当道铸成金堠子。正斋行下铁馒头</p>
<p>　　第八十六则临济大悟</p>
<p>示众云。铜头铁额。天眼龙睛。雕觜鱼揌。熊心豹胆。金刚剑下是计不纳。一筹不获。为甚么如此</p>
<p>举。临济问黄檗。如何是佛法的的大意(杀人可恕情理难容)檗便打(棒棒见血)如是三度乃辞檗。见大愚(便重不便轻)愚问。甚么处来(险照顾着)济云。黄檗来(杖疮犹在)愚云。黄檗有何言句(这里好报仇)济云。某甲三问佛法的的大意。三度吃棒。不知有过无过(更少六十棒)愚云。黄檗恁么。老婆为尔得彻困。更来问有过无过(再犯不容)济于言下大悟(始知痛痒)</p>
<p>师云。镇州临济院慧照禅师讳义玄。曹州南华人。姓邢氏。初遍习经论。知非要捷。而造黄檗。随众三年并不参问。但秉节默处而已。首座异其殊众。勉劝参学。无尽灯辨误。窃谓。济居三年。黄檗岂不放人问事。既放之也。如济之器识。不能致一问端。须待首座教之。然后能问乎。尝见杨无为作。济赞。正法眼藏瞎驴边灭。黄檗老婆大愚饶舌。又见。佛果作睦州赞。辛辛辣辣。啀啀喍喍。穿济北为大树。推云门堕险崖。言如枯柴。理不可阶。是之谓阵蒲鞋。本录悟后便云。元来佛法无多子。愚云。这尿床鬼。适来问有过无过。而今又道佛法无多子。是多少来。搊住云。道道。济于大愚胁下。筑三拳。愚托开云。汝师黄檗。非干我事。济返黄檗。檗问。来来去去有甚了期。济云。只为老婆心切。遂举前话。檗云。这大愚老汉。饶舌待见。与打一顿。济云。说甚待见。即今便打。遂与黄檗一掌。檗吟吟笑云。这风颠汉。来这里捋虎须。济便喝。檗云。侍者引这风颠汉。参堂去。沩山问仰山。临济得大愚力黄檗力。仰云。非但捋虎须。亦解坐虎头。济后示众云。我于先师处。三次问佛法大意。三次被打。如蒿枝拂着相似。如今更思一顿。谁为下手。时有僧出云。某甲下手。济拈棒度与。僧拟接。济便打。雪窦云。临济放处较危。收来太速。天童见他父子倜傥不群。黄檗用处临济传来。拣紧切处颂出。颂云</p>
<p>九包之鶵(羽翼既成)千里之驹(神骏亦备)真风度籥(一窍虚通)灵机发枢(一拨便转)劈面来时飞电急(不容拟议)迷云破处太阳孤(旧时光彩)捋虎须(万松门下谁敢)见也无(急着眼)个是雄雄大丈夫(争奈老婆心切)</p>
<p>师云。此赞临济。如谢超宗寔有凤毛。黄檗昔年曾掌百丈。今日遭他临济毒手。真龙生龙子。凤长凤雏。瑞应图云。凤有九包。一曰。归命。二曰。心合度。谓天度也。三曰。耳听达。四曰。舌曲申。五曰。彩光色。六曰。冠短州。当朱色也。七曰。锐钩。八曰。音激扬。九曰。腹户。九方堙为秦穆公相马。果千里驹。此喻临济之神俊一日千里也。才悟便解真机大用。诸方有一联云。黄檗腮边轰一掌。大愚胁下筑三拳。良由真风度籥。故得灵机发枢。上句禀受师承。下句自性宗通也。老子云。天地之间其犹槖籥乎。槖无底囊也。亦皮鞴也。籥三孔笛也。芭蕉彻云。譬如琴瑟箜篌虽有妙音。若无妙指终不能发。本出楞严经。劈面来时飞电急。言其峻机迅辩也。迷云破处大阳孤。言其悟明也。捋虎须。庄子云。孔子见盗跖退而曰。丘所谓无病而自灸也。疾走撩虎头。编虎须。几不免虎口哉。见也无。天童指似于人。令参学人体取全机大用当仁不让。唤作衲僧巴鼻。无尽居士作续清凉传。所请辄应后。见说解脱禅师打文殊。不觉赞云。真大丈夫也。还见临济悟处么。羞杀河阳新妇子。惊苏木塔老婆禅</p>
<p>　　第八十七则疏山有无</p>
<p>示众云。门欲阖一拶便开。舡欲沈一篙便转。车箱入谷无归路。箭筈通天有一门。且道。向甚么处去</p>
<p>举。疏山到沩山便问。承师有言。有句无句如藤倚树(挂入唇齿)忽然树倒。藤枯句归何处(承言者丧滞句者迷)沩山呵呵大笑(禹力不到处河声流向西)疏山云。某甲四千里卖布单来。和尚何得相弄(草鞋钱还来未)沩唤侍者取钱。还这上座(不义之财于我如浮云)遂嘱云。向后有独眼龙。为子点破去在(更有四千里)后到明昭举前话(一客烦两主)昭云。沩山可谓头正尾正。只是不遇知音(自是浦绳短非干古井深)疏复问。树倒。藤枯句归何处(又恁么来也)昭云。更使沩山笑转新(别人拳头画地)疏于言下有省(还了布单债)乃云。沩山元来笑里有刀(始觉破皮见血)</p>
<p>师云。抚州疏山光仁禅师。参洞山问。未有之言。请师示诲。山曰。不诺。无人肯。疏云。还可切也无。山曰。阇梨即今还切得么。疏云。切不得即无讳处。后在香严会下。僧问严。不慕诸圣。不重已灵时如何。严云。万机休罢。千圣不携。疏在众作呕声曰。是何言欤。严问。阿谁。众曰。师叔。严曰。汝不诺山僧耶。疏出众曰。是。严曰。汝莫道得么。疏曰。道得。严曰。汝试道看。疏曰。若教某道。须还师资礼始得。严乃下座礼拜了。蹑前语问之。疏曰。何不道。肯诺不得全。严曰。肯又肯个甚么。诺又诺于阿谁。疏曰。肯则肯他千圣。诺则诺于自己。严曰。饶尔恁么。也须三十年倒屙。设住山无柴烧。住水无水吃。分明记取。后住疏山。果如严记。二十七年病愈。自曰香严记我三十年倒屙今欠三年。凡食后以手抉而吐之。以应严记。疏后问镜清道怤禅师。肯诺不得全。汝作么生会。怤曰。全归肯诺。疏曰。不得全又作么生。怤曰。个中无肯路。疏曰。方惬病僧意。沩山懒安。禅门三懒之一也。亦曰长庆大安禅师。示众云。有句无句。如藤倚树。疏不远四千里。卖布单去问。值沩泥壁次便问。有句无句如藤倚树。岂不是和尚语。沩曰。是。疏曰。忽若树倒藤枯时如何。沩放泥槃。大笑归方丈。疏随后曰。某四千里卖布单。特为此来。和尚何得相弄。沩唤侍者。讨钱还伊布单令去。因嘱向后有独眼龙。为汝点破去在。后果遇明昭点破。疏山四千里卖布单。特为此话。今时傍家行脚者。亦可本分事上留心。但随方建立递相赞扬。不可如疏山向众中作呕声。不道伊别无长处。破羯磨。破转法轮。破和合僧。必招现报。香严受记。疏山抉吐应记。皆作后人榜样。疏山亦不可测地位中人也。疏寻常接机。手握木蛇。僧问手中是甚么物。疏提起蛇曰。曹家女。雪峰入山。采得一枝木。其形似蛇。背上题曰。本自天然不假雕琢。寄与沩山大安。沩曰。本色住山人。且无刀斧痕。疏山既因此话。见沩山。亦用木蛇。或亲传。或仿像。不可知也。明昭又问疏。虎生七子。阿那个无尾。疏曰。第七个无尾。云门韶国师。皆参疏山。矮师叔名遂冠古今。天童只将沩山笑处。疏山覰破。明昭举处。径直颂出。颂云</p>
<p>藤枯树倒问沩山(行到水穷处坐看云起时)大笑呵呵岂等闲(险作相弄会)笑里有刀窥得破(将谓别有)言思无路绝机关(四千里地赚我来)</p>
<p>师云。外道立阿忧为吉。经头以字是阿字言无忧。字言有。故外道问佛。不问有言。不问无言。此乃鲸吞海水尽也。世尊良久。此乃露出珊瑚枝也。外道礼。赞世尊大慈开我迷云令我得入。香严瑞道。语是谤。寂是诳。语寂向上有路在。大沩借此。以为示众。疏山见道加藤倚树。便道树倒藤枯句归何处。怎生不教沩山大笑。沩山言无展事。语不投机。疏山承言者丧。滞句者迷。当时若问万松。但云苍天苍天。不见道春行冬令</p>
<p>　　第八十八则楞严不见</p>
<p>示众云。有见有不见。日午点灯。无见无不见。夜半泼墨。若信见闻如幻翳。方知声色若空花。且道。教中还有衲僧说话么</p>
<p>举楞严经云。吾不见时。何不见吾不见之处(是何心幸)若见不见。自然非彼不见之相(自知即得)若不见吾不见之地。自然非物。云何非汝(心忙手急推出拥入)</p>
<p>师云。天童见雪窦引经简略。亦概举教眼。举处虽略。颂处甚详。楞严第二。先明非见之物是前尘。次明非物之见是真性。今全举次段。正是此公案。经云。若见是物。则汝亦可见吾之见。若同见者。名为见吾。吾不见时。何不见吾不见之处。若见不见。自然非彼不见之相。若不见吾不见之地。自然非物。云何非汝。长水璇师注云。此文之意。展转结归。都有五重。经文存三而隐二意。若具论者合云。若不见吾不见之处。亦不见吾见处。既不见吾见处。吾见自然非物。吾见若非是物。汝见亦非是物。汝见既非是物。云何非汝真见。佛果举。阿难意。世界灯笼露柱。皆有名相。见精明元。唤作甚么物。愿令我见。佛意我见香台时。尔作么生。阿难云。我亦见香台。即是见佛见处。佛言。我见香台则可知。我若不见香台时。尔作么生。阿难云。我亦不见香台。即是见佛不见。佛言。汝云不见。自是汝知。他人不见处。尔如何得知。古人到这里。只可自知。与人说不得。雪窦出教眼。单颂见佛。天童深得经意。颂出真见。颂云</p>
<p>沧海沥干(依前白浪滔天)太虚充满(不见毫厘丝忽)衲僧鼻孔长(千里寒梅度暗香)古佛舌头短(一字真言道不满)珠丝度九曲(枉劳心力)玉机才一转(文彩纵横意自殊)直下相逢谁识渠(是甚么面孔)始信。斯人不合伴(贬入孤独地狱)</p>
<p>师云。雪窦道。劫石固来犹可坏。沧溟深处立须干。然后太虚充满。佛眼之嗣。竹庵圭和尚。与伯父持一居士。俱喜楞严经。庵曰。若离前尘。有分别性。正是生死根本。士骇曰。佛妄说耶。庵曰。佛固不妄。且约只今居士对面征诘之心。果安在。士叹曰。佛说解第一空名师子吼。汝行矣。无滞此。庵后上堂云。见见之时。见非是见。见犹离见。见不能及。落花有意随流水。流水无情送落花。诸可还者自然非汝。不汝还者非汝而谁。常恨春归无觅处。不知转入此中来。喝一喝云。三十年后。莫道能仁教坏人家男女。万松只将前三句。注破公案。据雪窦直颂见佛。佛果单提佛不见处只可自知。天童颂沥干沧海幅塞太虚。竹庵直明非物之见亦生死根本。此衲僧鼻孔长。皆出教意外。别出一只眼。古佛舌头短。万松道。古佛就机随他意。语俯为下机。故说半字。衲僧一向全提正令。故有别传之道。温州瑞鹿寺。上方遇安禅师。破句读楞严经曰知见立。知即无明本。知见无。见斯即涅槃。忽然顿省。人曰。和尚道破句也。安曰是吾悟处。竟不改。时号安楞严。万松道。也是因邪打正。珠丝度九曲。世传。孔子厄于陈。穿九曲珠。遇桑间女子。授之以诀。密矣思之。思之密矣。孔子遂晓以丝系蚁。引之以蜜而穿之。泗州普照宗和尚作天童颂古拈古序云。屈曲相通。肖贯珠之丝蚁。裴回相附。犹布雨之云龙。浮山九带集。有屈曲垂带。大意明曲为今时事。玉机才一转。如玉机一梭未成文彩。天童举洞山初秋夏末话了乃云。出门是草。涉芊芊莽莽之间。叶落知秋。堕黯黯青青之处。到这里。须体取机虽转纽。印未成文处始得。良久云。水明老蚌怀胎后。云重苍龙退骨时。直下相逢谁识渠。始信斯人不合伴。夹山云。坐断主人翁。不落第二见。须知有一人不合伴。万松道。独来将谓无相识。闹里忽然逢故人</p>
<p>　　第八十九则洞山无草</p>
<p>示众云。动则埋身千丈。不动则当处生苗。直须两头撒开。中间放下。更买草鞋行脚始得</p>
<p>举。洞山示众云。秋初夏末兄弟。或东或西。直须向万里无寸草处去(唆猫入枯井)又云。只如万里无寸草处。作么生去(一言既发驷马难追)石霜云。出门便是草(自看脚下)大阳云。直道。不出门亦是草漫漫地(没尔回避处)</p>
<p>师云。石霜遇会昌之厄。以民服寓长沙浏阳陶家坊。大中初。一僧自洞山。夏满而至。霜问。近离何处。僧云。洞山。霜云。和尚有何言句示徒。僧云。和尚近于解夏日。上堂谓众曰。兄弟秋初夏末。或东或西。直须向万里无寸草处去。良久云。只如万里无寸草处。又作么生去。霜云。出门便是草。僧复举似洞山。山曰。此是一千五百人善知识语。且大唐国里能有几人。既而囊锥始露。果熟香飘。众命再缁。住石霜道场。果符悟本之记。石霜因此公案。道行天下。后来大阳延禅师云。如今直道。不出门亦是草漫漫地。且道。合向甚么处行履。良久云。莫守寒岩异草青。坐着白云宗不妙。圆通善国师云。且道。诸人即今脚跟下一句。作么生道。若道万里无寸草。许尔参见洞山。若道出门便是草。许尔参见石霜。若道不出门亦是草漫漫地。许尔参见大阳。若总道不得。许尔参见延圣。何故唯有好风来席上。更无闲语落人间。万松道。若要三句总道得。更须参见天童。颂云</p>
<p>草漫漫(直下无底傍无边)门里门外君自看(照顾绊倒)荆棘林中下脚易(荒田拣草)夜明帘外转身难(净地却迷人)看看(事不厌细)几何般(枯木岩前差路多)且随老木同寒瘠(但存今日志)将逐春风入烧瘢(必有称心时)</p>
<p>师云。大阳道。直道。不出门亦是草漫漫地。天童便道草漫漫。门里门外君自看。恰似说话不作意游戏其间。出门是草。人皆易知。亦易回互。不出门亦是草。人难知难转身。所以道。平地上死人无数。过得荆棘林。是好手。天童道。荆棘林中下脚却易。平净地上不出门庭。夜明帘外转身甚难。是须各自着眼。无人替代。又云。几何般。延圣四般。万松五般。点检将来不出末后两句。要识天童掌后处么。虎瘦雄心在。人贫志气存</p>
<p>　　第九十则仰山谨白</p>
<p>示众云。屈原独醒。正是烂醉。仰山说梦恰似觉时。且道。万松恁么说。诸人恁么听。且道。是觉是梦</p>
<p>举。仰山梦往弥勒所。居第二座(且道第一座是谁)尊者白云。今日当第二座说法(低声来说是非者)山乃起白椎云(谛观法王法法王法如是)摩诃衍法(此义文长)离四句绝百非。谨白(言清行浊)</p>
<p>师云。仰山七岁入定。见身与教主及迦叶二十七祖等。同会精舍。其堂处空无柱石。地色如琉璃。觉已与诸祖。同是梵相披金襕。跣足居第八位。一尊者年貌甚高。呼曰瞿昙。某今当法事。仰便下座就揵椎白曰。大众。净心摩诃衍法。离四句绝百非。言讫就座。及众僧。悉商量此释义耳。仰又自说梦中往弥勒处。安第三座。统要亦云第三座。与本录同。有一尊者白槌曰。今当第三座说法。山僧乃起白槌云。摩诃衍法。离四句绝百非。谛听谛听。梵语摩诃衍那。此云大乘。四句百非。马祖藏头白。海头黑。公案已剖判分明。此不复也。大沩秀曰。依文解义则不无。忽然弥勒会中。有个作者。才见伊道摩诃衍法。便云合取两片皮。非唯止绝仰山[穴/(爿*未)]语。亦免使后人梦中说梦。万松道。大沩若解回光返照。和万松无地容身。莫有梦中了了。醉里醒醒底么。颂云</p>
<p>梦中拥衲参耆旧(熟镜难忘)列圣森森坐其右(犬[銜-金+缶]赦书诸侯避路)当仁不让揵椎鸣(心不负人)说法无畏师子吼(面无惭色)心安如海(吞纳百川)胆量如斗(傍若无人)鲛目泪流(点点是血)蚌肠珠剖(赤心片片)谵语谁知泄我机(手足俱露)庞眉应笑扬家丑(因谁致得)离四句绝百非(言犹在耳)马师父子病休医(走疼走痛神鬼难明)</p>
<p>师云。东北方有国。常觉无梦。中方有国。梦觉常半。以梦中所作为虚。以觉来所作为实。西南方有国。常梦五十日一觉。以觉者为虚以梦中为实。此觉梦虚实未易知也。龙牙颂。在梦那知。梦是虚。觉来方觉梦中无。迷时恰似梦中士。悟后还同睡起夫。教中以梦。为独头意识览独影境。仰山久无颠倒梦想。如何作这去就。法华云。常作是好梦。金光明十地菩萨。十种梦境。有梦益嘉。磁州大明诠大师。好俳谐谈笑。仁山恒和尚。嘱定侍者。常拘检之。大师曰。人生一梦。快乐一世是好梦。拘检一世是恶梦。我宁作好梦。次日侍者抽单。仰山虽梦中。犹与摩诃衍法游戏。亦圣众之习气。揵椎非惟白椎。凡钟鱼警众。总为揵椎。译为声鸣。师子吼。证道经。师子吼无畏说。心安如海。法华经。其心安如海。我闻疑网断。蜀志。尚书大将军姜维。字伯约。世语斗胆。姜维天童。无一字无来历。任昉述异记。南海鲛人。水居如鱼。不废机织。泣泪成珠。异闻续说。汉武帝幸瓠子河。有人长尺余。献洞穴珠一枚。东方朔云。河底有穴。深数百丈。有赤[口*丰]。肠生此珠。径寸明耀绝世。仰山只知泪出痛肠。不觉舌在口外。酒陶真性。梦泄天机。四句百非一时吐出。僧问马师父子离四句绝百非。前僧作西来意问头。仰山下摩诃衍注脚。仰山。亦马祖之重孙。为甚么药。病不同。出身犹可易。脱体道应难</p>
<p>　　第九十一则南泉牡丹</p>
<p>示众云。仰山以梦中为实。南泉指觉处为虚。若知觉梦元无。始信虚实绝待。且道。斯人具甚么眼</p>
<p>举。南泉因。陆亘大夫云。肇法师也甚奇特。(也是辽东白豕)解道。天地同根万物一体(竖起两指)泉指庭前牡丹云。大夫时人见此一株花。如梦相似(隔壁过状)</p>
<p>师云。唐陆亘。字景山。吴郡人。官至宣歙观察使。加御史大夫。初问南泉。弟子瓶中养鹅。渐大出瓶不得。如今不得损瓶。不得毁鹅。和尚如何出得。南泉召曰。大夫。亘应诺。泉云。出也。亘从此解悟。留心理性。游泳肇论。至涅槃无名论第七妙存篇。玄道在于妙悟。妙悟在于即真。即真则有无齐观。齐观则彼已莫二。所以天地与我同根。万物与我一体。同我则非复有无。异我则乖于会通。所以不出不在。而道存乎其间矣。亘举此两句以为奇特。殊不知。正是说梦。虽然大小石头和尚因。看肇论。至通古第十七篇。夫至人空洞。无象而万物无非我造。会万物为己者。其唯圣人乎。豁然悟道。乃云。圣人无己。靡所不己。便作参同契。佛果道。陆亘恁么问。奇则甚奇。只是不出教意。若道教意是极则。世尊何故更拈花。祖师何故更西来。南泉答处。用衲僧巴鼻。与他拈病。破他窠窟。遂指庭前花。召大夫云。时人见此一株花。如梦相似。如引向万丈悬崖上。打一推令他命根断。若只在平地上推到。弥勒佛下生。也未会。在圆通善国师。竖起拂子云。一切有为法如梦幻泡影。天童只就梦中。变起华胥国土。颂云</p>
<p>照彻离微造化根(行到水穷处)纷纷出没见其门。(坐看云起时)游神劫外问何有(心外无法)着眼身前知妙存(满目青山)虎啸萧萧岩吹作(乞火和烟得)龙吟冉冉洞云昏(挑泉带月归)南泉点破时人梦(才好睡语)要识堂堂补处尊(是处是慈氏)</p>
<p>师云。肇公宝藏论离微体妙品。其出微其入离。知入离。外尘无所依。知出微。内心无所为。内心无所为。诸见不能移。外尘无所依。万有不能羁。天童颂南泉照彻离微造化根。纷纷出入见其门。见出微入离二门。只一门分其内外。其实十方无壁落。四面亦无门。游神劫外问何有。天地同根也。着眼身前。知妙存。万物一体也。根之与体。能生天地万物。如龙吟雾起。虎啸风生。有感必应。所以庭前一株花。遍见普天春花。万松说个梦。先有不睡底人。次有睡。因睡不觉有梦。因梦见境。因境见别有一身境中分别受用。若识得常不睡底。人许多葛藤一笔句下。要知补处慈尊么。此时若不究根源。直待当来问弥勒</p>
<p>　　第九十二则云门一宝</p>
<p>示众云。得游戏神通大三昧。解众生语言陀罗尼。拽转睦州秦时[車*度]辂钻。弄出雪峰南山鳖鼻蛇。还识得此人么</p>
<p>举。云门大师云。乾坤之内(包裹乾坤底聻)宇宙之间(立成宇宙底聻)中有一宝(不信搜怀)秘在形山(形山是宝)拈灯笼向佛殿里(早是驴戏井)将三门来灯笼上(那堪井覰驴)</p>
<p>师云。云门大师。爱作这个去就。盛忙百闹半路抽身。一日示众。举肇公宝藏论。若全举合云。夫天地之内。宇宙之间。中有一宝。秘在形山。识物虚照。内外空然。寂莫离见。其用玄玄。雪窦拈云。乾坤之内。宇宙之间。中有一宝。挂在壁上。达磨九年不敢正眼觑着。如今衲僧要见。劈脊便棒。圆通国师道。不谬为德山儿孙。本录将三门。来灯笼上。作么生。自代云。逐物意移。又云。雷起云兴。佛果道。罗什乃肇公受业师。瓦官寺佛驮跋陀罗。此云觉贤。乃嗣法师。无尽灯。列于觉贤法嗣之列。觉贤嗣西竺佛大先。佛大先与达磨。同参二十七祖般若多罗。肇临刑之日。乞七日假。造宝藏论。云门拈来示众。不可与尔座主相似解释义理。只要尔下个注脚。拈灯笼向佛殿里。常情可以测度。将三门来灯笼上。常情测度得么。本分宗师终不将实法系缀人。所以雪窦道。中有一宝。挂在壁上。若非天童借来用。几成滞货。颂云</p>
<p>收卷余怀厌事华(水深波浪静学广语声低)归来何处是生涯(老老大大住处也不知)烂柯樵子疑无路(日月不到处)挂树壶公妙有家(别是一乾坤)夜水金波浮桂影(通上彻下)秋风雪阵拥芦花(大小明白)寒鱼着底不吞饵(徒劳下钓)兴尽清歌却转槎(又被风吹别调中)</p>
<p>师云。水归大海波涛静。云到苍梧气象闲。所以道。相骂饶尔。接嘴相唾。饶尔泼水。此云门收卷余怀。厌事华。华字二用。一则去华取实。二则厌多事繁华。归来何处是生涯。上句宝藏论。下句云门着语。向甚么处摸[打-丁+索]。若乃停机伫思。一念万年。直饶烂却斧柯。也是迟棋钝行。前颂严阳见赵州语。已有烂柯樵子本传。前颂雪峰末后句。亦有挂树壶公本传费长房。见壶公卖药不二价。悬壶树上。辄跳入壶。长房楼上见之。知非常人。乃曰。扫除进饵不谢。积久知笃信。语曰。日暮无人时来。语房随我跳入。房承其言。亦跳即入壶矣。见有楼五色重门。左右侍者数十人。上句颂宝藏论。下句颂云门语。次两句。上句颂明。下句颂白。言论意虽明白。几人荐得。云门通其变。指出一条活路。寒鱼着底。不吞饵。此用舡子夜静水寒鱼不食。金波桂。影满舡明月也。金波桂影。月之异名。天童道。清光照眼似迷家。赵州道。老僧不在明白里。所以兴尽清歌。却转槎也。且道。向甚么处去。夜深不向芦湾宿。回出中间与两头</p>
<p>　　第九十三则鲁祖不会</p>
<p>示众云。荆珍抵鹊。老鼠[口*御]金。不识其宝。不得其用。还有顿省衣珠底么</p>
<p>举。鲁祖问南泉。摩尼珠人不识。如来藏里亲收得(少卖弄)如何是藏(法堂前佛殿后)泉云。王老师与汝往来者是(有甚死急)祖云。不往来者(道头知尾告往知来)泉云。亦是藏(一遍生活两遍作)祖云。如何是珠(得一望二)泉召云。师祖(老僧不是不拈出)祖应诺(阇梨不是不将来)泉云。去。汝不会我语(平生肝胆向人倾)</p>
<p>师云。终南山云际师祖禅师。法嗣南泉。天童误为鲁祖。就此辨之。学者应知。且池州鲁祖山宝云禅师。法嗣马祖。乃南泉兄也。况师祖南泉。以名呼之。因此公案悟去。南泉之子无疑也。初问南泉。摩尼珠人不识。如来藏里亲收得。此语本出永嘉禅师证道经。梵天琪和尚注云。梵语摩尼此云如意。又云无垢光。亦曰增长。楞伽经云。寂灭者名为一心。一心者名如来藏。具三种义。一隐覆义。覆藏如来故。二含摄义。含摄一切众生国土故。三出生义。能生无漏因果人天道行故。初约迷时。后约悟时。中间克体。又胜鬘。有二种如来藏。一空如来藏。脱离一切烦恼。二不空如来藏。具过恒沙不思议佛法。终南山云际师祖禅师。初在南泉时。问摩尼珠人不识。又问珠。泉云。去汝。不会我语。师祖从此信入。圆通国师云。如今还有人信入么。若有罔象到时光灿烂。若无。离娄行处浪滔天。佛果云。尽大地。是如来藏。向甚么处着珠。尽大地。是摩尼珠。唤甚么作藏。雪窦别云。崄。百尺竿头作伎俩。不是好手。这里着得个眼。宾主互换便能深入虎穴。或不恁么。纵饶师祖悟去。也是龙头蛇尾。要见头尾完全。须是天童和尚。颂云</p>
<p>别是非明得丧(眼里有筋)应之心指诸掌(见处通透用时明白)往来不往来(总不干他事)只这俱是藏(恁么不恁么总得)轮王赏之有功(廉者不取贪者不与)黄帝得之罔象(已劳心力)转枢机能伎俩(百不如汝)明眼衲僧无卤莽(事不厌细)</p>
<p>师云。心珠歌。玩珠吟。多说此珠。名如意宝。少言如来藏。唯永嘉一宿觉。向如来藏里亲收得。六般神用空不空。一颗圆光色非色。如何是藏。如何是珠。往来者是。不往来者亦是。这里要尔别是非。明得丧也。应之于心。得之于手。指诸掌。本出论语。南泉指藏。指珠如放在汝掌中。指似与汝。既往来不往来。是藏。唤应。唤不应。俱是珠。何疑。且道。珠中出藏。藏中出珠。打作一团。分为两段。法华经。佛告文殊师利。如转轮王见诸兵众有大功者。心甚欢喜。以此难信之珠。久在髻中。不妄与人。而今与之。黄帝使象罔索珠。前颂首山三句中已明。机轮转处。智眼犹迷。若非无伎俩中能作伎俩。不能道去汝不会我语。云际这里悟去。洞山云。欢喜即不无。如粪扫堆头。拾得一颗明珠相似。万松道。我不似洞山乞儿见小利。欢喜则不欢喜。如来藏中击碎一颗明珠相似</p>
<p>　　第九十四则洞山不安</p>
<p>示众云。下不论上。卑不动尊。虽能摄已从他。未可以轻劳重。四大不调时如何侍养</p>
<p>举。洞山不安。僧问。和尚病还有不病者么。(一任分疏)山云有(强主张)僧云。不病者还看和尚否(世谛流布)山云。老僧看他有分(本分相见)僧云。和尚看他时如何(有甚么眼相见)山云。则不见有病(只是不肯参假)</p>
<p>师云。古人临行。老病死境界中游戏。就中洞山奇怪。既云微疾。大众看候。一僧问。和尚病还有不病者么。这僧言中有响。句里呈机。也要看病人具眼。山云。有。抓着痒处。病减十分。僧云。不病者还看和尚否。倒行此令。要人知不恁么。山云。老僧看他有分。若以世情测度。不病者合看病者。洞山却道。老僧看他有分。岂是人情问候道理。这僧要彻底相见。更问。和尚看他后如何。这里要尔十二时中常须奉重。夜眠早起。问候起居。始是知恩孝顺底人也。山云。老僧若看。即不见有病。此是平生行履。临行得力处也。山复问僧。离此壳漏子。向甚么处。与吾相见。僧无对。山有颂云。学者虽多无一悟。过在寻他舌头路。欲得忘形泯踪迹。努力殷勤空里步。颂毕剃头声钟。坐堂辞众告寂。众号恸。山开目辨愚痴斋。更延七日。再辞众坐逝。大定继灯录。皇统间。咸平府大觉寺法庆禅师。嗣佛国白禅师。尝掌书记。初住泗州普照。后迁嵩少。破汴被虏。北方牧牛。讲僧识之。次居东京。因侍者读洞山录作愚痴斋。者云。古人甚奇。觉云。吾化后汝可唤之。若能回来。是有道力也。后预知时至。乃作颂云。今年五月初五。四大将离本主。白骨当风扬却。免占檀那地土。衣物尽付侍者。斋僧始闻初夜钟声坐逝。侍者曰昔约令唤。遂唤三声。觉应曰。作么。者曰。和尚何裸跣而去。觉曰。来时何有。者欲强穿衣。觉曰。休留与后人。者曰。正恁么时如何。觉曰。也只恁么。复书一偈云。七十三年如掣电。临行为君通一线。铁牛[跳-兆+孛]跳过新罗。撞破虚空七八片。俨然而化。寿七十三。皇统三年五月五日也。洞山识不病底。大觉识不死底。所以二老来去自由。天童拈云。得往得来。得来得往。我看他有分。他看我不然。正恁么时如何体悉。良久云。宿雾尚深无见顶。春风常在不萌枝。天童拈彰底事之全机。已如上说。颂见古人之克力。又作么生。颂云</p>
<p>卸却臭皮袋(草枯鹰眼疾)拈转赤肉团(雪尽马蹄轻)当头鼻孔正(也须拨转始得)直下髑髅干(切忌见鬼)老医不见从来癖(手到病除)少子相看向近难(渠无国土何处逢渠)野水瘦时秋潦退(龙行旧道)白云断处旧山。寒(是真难灭)须剿绝。(君子一言)莫颟顸(点灯吃饭)转尽无功伊就位(叶落归根)孤标不与汝同盘(来时无口)</p>
<p>师云。石头和尚道。欲识庵中不死人。岂离而今这皮袋。天童却道卸却这皮袋。洞山天童。皆石头下子孙。如此相违。如何和会。临济亦道赤肉团上有无位真人。天童却教拈却赤肉团。尔且道。无位真人。向甚处安身立命。佛日和尚道。山僧未来时。燕京人鼻不正。山僧特来扳正。万松道。佛日鼻孔落在燕京人手里。僧问香严。如何是道。严曰。枯木里龙吟。僧曰。某不会。严曰。髑髅里眼睛。后有僧问石霜。如何是枯木里龙吟。霜云。犹带喜在。僧曰。如何是髑髅里眼睛。霜云。犹带识在。又有僧问曹山。山以偈示之曰。枯木龙吟真见道。髑髅识尽眼初明。喜识尽时消息尽。当人那辨浊中清。僧再问。如何是枯木里龙吟。曹曰。血脉不断。僧曰。如何是髑髅里眼睛。曹曰。干不尽。祖庭事苑。作干尽。若据天童颂并序。赤肉团独露真常。髑髅眼沥干漏识。干尽亦不恶。世谚有云。老医少卜。言医老始明。卜少则灵。所以洞山老作不见有病。少子相看向近难者。拟亲即疏。拟向即乖。寒松病枝。因病转奇。维摩瘦而不羸者。因病而为道日损。西京奉圣。深禅师病起颂云。气绝绝情绪。举意无意路。眴目尚无力。长年不出户。芙蓉楷和尚道。只此一颂。自然绍继老僧。此水瘦潦退云断。山寒也。须剿绝。莫颟顸。病要除根。医须勿药。转尽无功。伊就位。孤标不与汝同盘。还知么。丽水一星金。流沙混不得</p>
<p>　　第九十五则临济一画</p>
<p>示众云。佛来也打。魔来也打。有理三十。无理三十。为复是错。认怨仇。为复是不分良善。试道。看</p>
<p>举。临济问院主。甚处来(掌云这里来)主云。州中粜黄米来(却实头)济云。粜得尽么(入草求人)主云。粜得尽(两搭不回头)济以拄杖一画云。还粜得这个么(有甚死急)主便喝(虾蟆叫)济便打(伏手骨朵)次典座至。举前话(少卖弄)座云。院主不会和尚意(口是祸门)济云。尔又作么生(上身上来也)座便礼拜(转见不堪)济亦打(趁手快)</p>
<p>师云。本录无典座。又问供养主。甚么处去来。主云。州中粜黄米去来。济云。粜得尽么。主云。粜得尽。济亦以拄杖一画云。粜得这个尽么。主便礼拜。济云。犹较些子。万松道。有何不可。院主被棒。赏不避仇仇。供养主蒙恩。诛不择骨肉。天童据尽令而行。要见全机大用。颂云</p>
<p>临济全机格调高(也好与一顿)棒头有眼辨秋毫(一点难谩)扫除狐兔家风峻(师子全威)变化鱼龙电火烧(大小神通)活人剑(犹较些子)杀人刀(这漆桶)倚天照雪利吹毛(谁敢正觑)一等令行滋味别(这醋可晒酽)十分痛处是谁遭(打云是尔是尔)</p>
<p>师云。临济有时。夺人不夺境。有时人境两俱夺。若遇其中人。便全体作用。此临济格调最高处也。手上出来。手上打。眼上出来。眼上打。四方八面来。旋风打。离娄黄帝时人。百里见秋毫之末。棒头有眼。明如日月。半点也不容。不唯扫除狐兔。亦能变化鱼龙。鱼跃禹门三级。雷电烧尾成龙。棒喝迅机神用如是。七事随身。有杀人刀活人剑。浮山圆鉴远录公。出十六题。令投子青禅师颂。亦有杀人刀活人剑。雪窦颂巴陵吹毛剑。要平不平。大巧若拙。或指或掌。倚天照雪。宋玉大言赋。方地为舆。圆天为盖。弯弓射榑桑。长剑倚天外。僧问临济。如何是吹毛剑。济云。祸事祸事。不见道。德山酽醋。曾吃知酸。临际用出黄檗。传来亦不弱。竹庵云。劈面三拳。拦腮七掌。尽大地人。不识痛痒。只有一个认痛。犹受医在。不见临济道。如蒿枝拂。相似</p>
<p>　　第九十六则九峰不肯</p>
<p>示众云。云居不凭戒珠舍利。九峰不爱坐脱立亡。牛头不要百鸟[口*(銜-金+缶)]花。黄檗不羡浮柸渡水。且道。别有何长处</p>
<p>举。九峰在石霜作侍者。霜迁化后。众欲请堂中首座接续住持(便好学能无伎俩不应如秀拂尘埃)峰不肯乃云。待某甲问过。若会先师意。如先师侍奉(路见不平)遂问。先师道。休去歇去(费力作么)一念万年去(忘前失后汉)寒灰枯木去(有甚气息)一条白练去(切忌点污)且道。明甚么边事(只要无事)座云。明一色边事。(两般了也)峰云。恁么则未会先师意在(一朝权在手)。座云。尔不肯我。那装香来(果然不会)座乃焚香云。我若不会先师意。香烟起处脱去不得(气急杀人)言讫便坐脱(这里甚么所在恁么去)峰乃抚其背云。坐脱立亡则不无(出身犹可易)先师意未梦见在(脱体道应难)</p>
<p>师云。筠州九峰道虔禅师。亲传石霜之道。得杀活杖子。具衲僧巴鼻。首座担板。只得一橛。当时见道恁么则未会先师意在。只道吾不如汝。便教九峰无地容身倾心归伏。不见道。争之不足。让则有余。今时参学人只道。古人坐脱立亡。今人临行手忙脚乱。又见殴阳文忠公见嵩山老僧。道今人念念在乱。临终安得定。这回一向寻速生速灭。觉范颂云。死时应尽便应尽。坐脱立亡夸小儿。酪出乳中无别法。死时何苦欲先知。二朝士问宝峰照和尚。古人临终去住自在。何道致之。峰云。先僧将来。自缢死去。临终众僧。求峰遗训。峰作恶语数句而终。石霜首座。若到这个地面。免被九峰逼死。佛果示杲上人法语云。嗟。见一流拍盲野狐种族。自不曾梦见祖师。却妄传。达磨以胎息传人。谓之传法救迷情。以至引从上最年高宗师。如安国师赵州之类。皆行此气。及夸初祖只履。普化空棺。皆谓此术有验。遂致浑身脱去。谓之形神俱妙。而人厚爱此身。怕腊月三十日慞惶。竞传归真之法。除夜望影。唤主人公。以卜日月听楼鼓。验玉池。觇眼光以为脱生死法。真诳諕闾阎。掜伪造窠。贻高人嗤鄙。复有一等。假托初祖胎息说。赵州十二时别歌。庞居士转河车颂。递互指授。密传行持。以图长年及全身脱去。或希三五百岁。殊不知。此真是妄想爱见。万松道。今时下视诸方者。多以临行要人看。好瘿上涂烟[火*旨]。有甚可喜。石霜一生置枯木堂。安枯木众。往往常坐不卧。坐脱立亡者极多。独九峰不肯首座。今时好坐脱立亡底。何不参取九峰不肯处。且道。九峰具甚么作用。问取天童。颂云</p>
<p>石霜一宗(蜂攒蚁聚)亲传九峰(冰消瓦解)香烟脱去(生死自在即不无)正脉难通(先师意未梦见在)月巢鹤作千年梦(树倒不飞)雪屋人迷一色功(日出后一场懡[怡-台+羅])坐断十方犹点额(切忌生根)密移一步看飞龙(别般造化)</p>
<p>师云。天童仁义。先于贫处断。世情偏向有钱家。万松道。门庭施设。不如九峰。入理深谈。犹较座元百步。胜默和尚作。祖庭咏史诗。元座徒亡一炷烟。九峰不是抑高贤。若将一色为承绍。辜负先师不借缘。石霜示众有云。未尝忘照。犹为外绍为臣种。亦曰借。若诞生。丝毫不隔。如王子生下。则能绍大位。谓之内绍。名王种。名句不借也。借则一色边事耳。不得已。应机利生为挟带。点额飞龙。亦禹门化鱼之事。亦周易乾卦。九五飞龙在天。得位之象。岂比月巢鹤梦。雪屋人迷者哉。还识石霜传九峰处么。摘破香囊薰大国。拨开天窍吼真风</p>
<p>　　第九十七则光帝朴头</p>
<p>示众云。达磨朝梁武。本为传心。盐官识大中。不妨具眼。天下太平国王长寿。不犯天威。日月停景。四时和适有光风化。人王法王相见。合谈何事</p>
<p>举。同光帝谓兴化曰。寡人收得中原一宝。(少卖弄)只是无人酬价(倾国莫换)化云。借陛下宝看(因便接势)帝以两手引襆头脚(幸遇其人)化云。君王之宝谁敢酬价(一并交足别无少缺)</p>
<p>师云。魏府兴化存奖禅师。初依临济。济圆寂为三圣首座。后见大觉。开堂拈香曰。此一炷香。本分为三圣师兄。三圣于我太孤。本分为大觉师兄。大觉于我太赊。不如供养临济先师。僧问。四方八面来时如何。化云。打中间底。僧作礼。化云。大众兴化。昨日赴个村斋。半路逢卒风暴雨。却于神庙里避得过。后唐庄宗幸河北。僧问。王程有限时如何。化云。日驰五百驾。回至魏府行宫。诏化至。赐座茶毕。遂问。朕收下中原。获得一宝。未曾有人酬价。化云。略借陛下宝。看。帝以两手引襆头脚。化云。君王之宝谁敢酬价。帝大悦赐紫衣师号。化皆不受。又赐御马一疋。万松道。第一要识取君王。更要知处中原。然后问尔宝下落。玄觉征云。且道。兴化肯同光。不肯同光。若肯兴化眼在甚么处。若不肯同光过在甚么处。万松道。空生不解金刚旨。问得疑心满世间。雪窦云。至尊所得。只可旁观。若非兴化作家。往往高价酬却。万松道。恰似不斋来。翠岩芝云。兴化当时下着。可谓酩酊。如今作么生断。万松道。吃棒了判案。云峰悦云。真不掩伪。曲不藏直。有眼底辨取。万松道。问着个瞎汉。黄龙心云。兴化一期见机而作。争奈埋没伊一朝天子。当时若但向道蚌蛤之珠收得也无用处。教伊向后别有生涯。免见递相钝踬。而今若有人问。又作么生酬价。万松道。七九六十三收。这一队老汉没个敢着价者。唯有天童相物作价两无亏欠。颂云</p>
<p>君王底意语知音(一发善言)天下倾诚葵藿心(千里福应)掇出中原无价宝(两手分付)不同赵璧与燕金(别是一家珍)中原之宝呈兴化(分付着头)一段光明难定价(自买自卖)帝业堪为万世师(裂破古今)金轮景耀四天下(犹有化在)</p>
<p>师云。同光年号也。如大中天子即宣宗也。后唐庄宗。在位三年。癸未改同光元年。唤作中原一宝。已是强名。毕竟唤作甚么。大小天童只道得个君王底意语知音。看他庄宗行兵。则从真定服中山。取渔阳兼魏博。策马渡河。而梁氏失国。偏师西指。而剑阁不守。所以自称收得中原一宝。只是无人酬价。此以衲僧分上未遇知音。不逢别者。终不开拳。兴化倾诚。不敢辜负天府大宝。葵藿向日而倾。卫其足也。所以刖足鲍庄子不如葵也。掇出中原无价宝。此颂引襆头脚。轮王髻中珠不可轻分付。古今天子对辩。未有如庄宗善用时机。佛事人情一时周足。有官人谒归宗。宗拈起两帽子脚。示之云。还会么。官曰。不会。宗曰。老僧病头风。莫怪不卸帽子。官人无语。万松道。韩信功高谁与同。转身拆却连云栈。赵国有和氏之璧。燕昭王筑台。置千金于上。延天下之士。故名黄金台。又颂云。中原之宝。一段光明。辉天鉴地。南泉道。不作贵不作贱。尔作么生买。所以难定价也。金轮王王四天下。银轮三天下。铜二。铁一。准上可知。金轮虽有七宝。只能景耀四天下。不如中原一宝尽十方法界。皆是一段光明。叵耐兴化。容易便道。略借陛下宝看。同光是一朝天子。作大檀越。布施与他。可谓作家君王天然有在。万松常笑。三角示众云。大凡说法须是应时及节。及至住庵时。值贼执刀问。和尚有珍宝否。角云。僧家之宝非君所宜。贼云。是甚么宝。角便喝。贼不领以刃加之。法雨颂云。结茅绝顶居三角。家宝不能深蕴却。草次开囊欺鉴人。卞和刖足胡为错。错遇桀纣兮施礼乐。不似兴化庄宗不伤和气。僧问法云圆通秀铁壁。知师久蕴囊中宝。今日当筵略借看。壁云。君子爱财。取之有道。勿谓法云拈不出。须知兴化敢商量</p>
<p>　　第九十八则洞山常切</p>
<p>示众云。九峰截舌。追和石霜。曹山斫头不辜洞岭。古人三寸得恁么密。且为人手段在甚么处</p>
<p>举。僧问洞山。三身中。那身不堕诸数(前三三后三三)山云。吾常于此切(气急杀人)</p>
<p>师云。本录中问。三身中那一身说法。山云。吾常于此切。疏山仁禅师始问洞山。未有之言。请师示诲。山曰。不诺。无人肯。疏曰。还可切也无。山曰。阇梨即今还切得否。疏曰。切不得则无讳处。山肯之。僧后问曹山。先师道。吾常于此切。意旨如何。山云。要头斫取去。僧又问雪峰。峰以拄杖劈口打曰。我也曾到洞山来。承天宗云。一转语海晏河清。一转语风高月冷。一转语骑贼马趁贼。试请辨看。忽有个衲僧出来。道总不恁么。也许伊具一只眼。元来药山下。子孙旁提护讳。好本多同。不见。僧问石霜。如何是祖师西来意。霜乃咬齿示之。僧不荐。霜迁化后问九峰。先师咬齿意旨如何。峰云。我宁可截舌。不犯国讳。僧又问云盖。盖云。我与先师。有甚冤仇。保宁勇和尚颂云。此切堪伤向外求。至亲何故似冤仇。始终满面无惭色。更被曹山乞尔头。好即甚好。太犯风烟。尔看。天童几般绵密。颂云</p>
<p>不入世(物外横身)未循缘(刮笃成家)劫壶空处有家传(猫儿屋头尿)白苹风细秋江暮(清虚冷淡)古岸舡归一带烟(目断天涯)</p>
<p>师云。不入世未循缘。脑后见腮。莫与往来。劫壶空处有家传。洞山恁么唱。曹山恁么和。雪峰恁么断送。三台须是大家催。盖黄河从源头浊了也。周起风土记。萍苹芹菜之名。大者苹。小者萍。白苹者。柳恽诗。汀湖采白苹。日暮江南春。洞里有归客。潇湘逢故人。后人名其处。为白苹汀。风细秋江暮者。宋玉风赋。夫风生于青苹之末。浸淫溪谷。缘于太山之阿。舞于松柏之下。谓之白苹者。苗菁而花白也。敢问。古岸舡归向甚么处去。谁知。远烟浪别有好思量</p>
<p>　　第九十九则云门钵桶</p>
<p>示众云。棋有别智。酒有别肠。狡兔三穴。猾胥万幸。更有个誵头底。且道。是谁</p>
<p>举。僧问云门。如何是尘尘三昧(有愿不撒沙)门云。钵里饭桶里水(撞头磕额拦腮朴面)</p>
<p>师云。华严。一尘入正受。诸尘三昧起。又云。尘尘尔法法尔。这僧问处。直要云门当面拈出。云门道。钵里饭桶里水。且道。拈出不拈出。有底便认。和声送事。就句呈机。有底道。钵里饭粒粒皆圆。桶里水点点皆湿。更有一般。着甚死急。道。钵里有饭。桶里有水。佛果道。漱口三年。正为汝辈。雪窦道。多口阿师难下嘴。元来小胆尔看。天童擘破面皮。颂云</p>
<p>钵里饭桶里水(碗盛杓戽)开口见胆求知已(只为分明极翻令得所迟)拟思便落二三机(天童第四)对面忽成千万里(是必早回程)韶阳师较些子(未敢相保)断金之义兮谁与相同(心不负人)匪石之心兮独能如此(面无惭色)</p>
<p>师云。僧问忠国师。如何是佛法大意。师云。文殊堂里万菩萨。僧云。学人不会。师云。大悲千手眼。佛鉴颂。时年蔬菜贱。满地萝葡头。一文买一个。得者饱齁齁。这里便见天童与云门出一只手。提折脚铛子也。周易系辞。君子之道。或出或处。或默或语。二人同心。其利断金。同心之言。其臭如兰。注云。金坚刚之物。而能断之。言利之甚也。毛诗邶柏舟云。我心匪石。不可转也。我心匪席。不可卷也。注石虽坚尚可转。席虽平尚可卷。言已心志坚平过于石席。且道。忠国师。佛鉴。云门。天童。恁么气急作甚。赤心片片知人少。觌面堆堆睹者稀</p>
<p>　　第百则琅琊山河</p>
<p>示众云。一言可以兴邦。一言可以丧邦。此药亦能杀人。此药亦能活人。仁者见之谓之仁。智者见之谓之智。且道。利害在甚么处</p>
<p>举。僧问琅琊觉和尚。清净本然。云何忽生山河大地(迷时三界有)觉云清净本然云何忽生山河大地(悟后十方空)</p>
<p>师云。汾阳无德昭禅师。北地苦寒。因罢夜参。梵僧乘云而至劝。不可失时。此众虽不多。六人大器。道荫人天。阳明日上堂云。胡僧金锡光。为法到汾阳。六人成大器。劝请为敷扬。时大愚芝。慈明圆。琅琊觉。法华举。天胜泰。石霜永等。皆在席下。滁州琅琊山。开化广照禅师。讳慧觉。西洛人。父为衡阳太守。捐馆。扶衬归洛。过澧州。登药山古刹瞻礼。观其游处。宛若旧居。缘此出家。得法于汾阳。应缘滁水。与雪窦明觉。同时唱道。天下指为二甘露门。逮今淮南遗化如昔。湖南祇林和尚。才见僧来便云。魔来魔来。以木剑挥之。潜入方丈。如是十二年。后置剑无言。有僧问。十二年前为甚么降魔。林云。贼不打贫儿家。僧云。十二年后为甚么不降魔。林云。贼不打贫儿家。此名一剑下分身之意。首楞严第四。富楼那问。若复世间一切根尘。阴处界等。皆如来藏。清净本然。云何忽生山河大地诸有为相。次第迁流。终而复始。说者云。若解则已知。觉体本妙。无明本空。山河大地。如空花相。若惑则能所妄分。强觉俄起。三细为世。四轮成界。琅琊云。我则不然。清净本然。云何忽生山河大地。此唤骑贼马赶贼。夺贼枪杀贼。荐福信云。先行不到。末后太过。万松道。徐六檐板。各见一边。要除见渗漏。须见天童始得。颂云</p>
<p>见有不有(一般面草)翻手覆手(由人故造)琅琊山里人(叉手云慧觉)不落瞿昙后(一语伤人千刀搅腹)</p>
<p>师云。见有不有。其有自朽。见怪不怪。其怪自坏。摩诃衍论。十四祖龙树祖师造也。乃云一切诸法。一切因缘故应有。一切诸法。一切因缘故不应有。此翻手覆手也。琅琊上堂云。见闻觉知。俱为生死之因。见闻觉知。俱为解脱之本。譬如师子返掷。南北东西。且无定止。汝等诸人若也不会。且莫辜负释迦老子。吽。此所以不落瞿昙后也。瞿昙梵语。具云乔答摩。此云地胜。谓除天外在地人中。最殊胜故。方今后五百岁。去圣时遥。人多懈怠。如何得不落后去。裂破古今</p>
<p>万松老人评唱天童觉和尚颂古从容庵录卷六(终)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 