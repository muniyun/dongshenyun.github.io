<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>新华严经论卷第十六</p>
<p>　　　　长者李通玄撰</p>
<p>一科颂意者此十行颂中初两行叹法王唯一法一身一智。已下八行颂。于中大意有四。一叹差别佛土因本回向心所成。为明回向心就根益物身土教仪悉皆就根。二明诸佛自报之境非是行因方见。三明众生差别之事皆由众生之心行异故随自心见别非佛之异。四明佛神力能就根现法</p>
<p>二释菩萨名者。名为贤首。为明得此十种信心。信佛果德与自心体一。善谙疑滞通塞入其贤位。故名贤首。此是上方位也。意明此信位心智及境。悉如虚空。无所不含。皆无妨碍。是贤人之德。故名贤首。世界名平等色者。为明既是上方明身心与空合故。世界名平等色。佛号观察智者。明以其自心空智慧门善能观察诸法皆空无所染着。是故名观察智</p>
<p>三配随位因果者。还以自心根本性空无分别不动智佛为因。以进修至法空观察智佛是果。此明体用圆满因果一性。以是义故。还说如来一身一心一智慧法门明契果会因始末无二。总以一为根本故</p>
<p>问曰。何故颂初云文殊法常尔</p>
<p>答曰。为文殊是诸佛之慧。不动智是体文殊是用。以将此一切诸佛一切众生根本智之体用门与一切信心者。作因果体用故。使依本故。迄至究竟果满与因不异无二性故。方名初发心毕竟心二种不别。明此十信心难发难信难入。闻之者皆云。我是凡夫何由可得是佛故。设少分信者。即责神通道力。是故当知且须如是正信。方始以正信正见法力加行如法进修。分分无明薄。解脱智慧明。依自得法浅深。渐当神通德用随自己得。信犹未得。何索神通。说言渐渐者。不移一时。一法性一智慧。无依住。无所得中。渐渐故。以十玄六相义圆之法性理中无有渐顿。但为无始无明惯习熟卒令契理纯熟难故。而有渐渐。其渐渐者。毕竟无始终延促长短等量故。名为渐渐</p>
<p>第十尔时已下。明诸菩萨共问文殊师利。十一种佛境界已下十行颂。是文殊师利答。于中三门如前</p>
<p>一科颂意。者此十行颂。一行一颂。其颂文答前所问。颂文自具足不繁更释</p>
<p>二释菩萨名者。文殊师利。此云妙德。以妙慧善简正邪自在。故云妙德。此是东方卯位也。明卯主东方震卦震为雷动启蛰生之始。明此妙慧是震动发生十信心之始。是故亦云妙生菩萨。为明一切诸佛从此慧生十信解故。乃至满足菩提一切愿行海故。世界名金色者。明举因果体白净无染法故。又明金胎二月表十信为圣胎故。一切处金色世界。一切处文殊师利。明无性净慧遍故。佛号不动智者。为无明本空无体可动名不动智故。但有应境知法应器知根。如响应声无有处所形体可得。名之为智。无可取舍故。名为不动</p>
<p>三配当位因果者。妙慧为因。不动智为果。亦互为因果。若以妙慧善简择法显智故。即以妙慧为因。不动智为果。若以慧由智起。即不动智为因。妙慧文殊以为果故。或智之与慧总因总果。明体用一真无二法故。亦智之与慧总非因果。为体无本末依住所得故。是性法界自在知见。非如世间因果比对可得故。此文殊师利不动智佛。初起信心。亦从此起。乃至信终亦不离之故。迄至自行圆满示成正觉亦不离之故。此明以佛智慧示悟众生故令众生入佛知见。佛知见者。文殊师利妙慧不动智佛。是凡圣等共有之。佛示凡夫使令悟入</p>
<p>第十一尔时已下有八行经。是都举娑婆九种差别。并都举十方一切差别。悉皆以佛神力无不明现。如文可知。已上但随文殊师利所问。随位菩萨答。依所说颂取其意趣。理自分明。及以世界佛号菩萨名号。即知进修因果总是前庄严法性。清净佛刹四种刹中。金色世界及不动智佛是佛住佛刹。余九世界及九个智佛是庄严。法性佛刹。及十地以来总是如来出现品。是示成正觉佛刹清净佛所说佛刹。四谛品是此之一品大意有六。一以菩萨名表行。二以世界之色表所得之理。三以佛名号表所得之智。四以方隅表所得之法。五成其十信所行之行。六明十信进修同异。如上已述可知</p>
<p>　　净行品第十一</p>
<p>将释此品约作四门分别。一释品名目。二释品来意。三释品宗趣。四随文释义</p>
<p>一释品名目者。何故名为净行品。以无始诸见无明贪嗔痴爱。今已发菩提心。信乐正法顿翻诸见。成其大愿。长大悲门。若但以三空无相对治。不生大慈大悲。不能成就普贤行故。欲行长路非足不行。欲行大悲。入普贤门。充法界行者。于一切见闻觉知而无过失。便成万行庄严。皆勤修习此一百四十大愿门。便于生死海中见闻觉知一切诸行。悉皆清净入普贤行故。故名净行。若无此愿。设断烦恼即二乘行。故设是菩萨即生净土。以此一百四十大愿门。顿净其一切尘劳行门。便成普贤法界行故。故名净行。以此大愿庄严一切世间诸行。总为法界一切道场。故名净行。以此诸见成大善根。故名净行</p>
<p>二释品来意者。为明前问明品是成其十信中解故。此品成其十信之行故。此品须来乃至果行圆满已来不离此大愿故</p>
<p>三释品宗趣者。以智首是下方颇梨色世界。佛号梵智。明是一切诸佛法本自体白净无染之智。以为能问之人。文殊师利菩萨即是一切诸佛善择妙慧。以为说法之主。以一切诸佛根本智慧之门。善自为问答之主伴。说一百四十大愿之门。以成十信十住十行十回向十地十一地等。普贤法界无尽行海。以本净智。问其妙慧。说其一百四十净愿之门。用净信等六位中染净无明七地法执现行。十地以来法执。习气佛地二愚一时。于此信心之中不令偏执。以愿防之。使令寂用无碍故。以此诸佛本净智妙慧门说一百四十大愿。以防染净二障。以为宗趣故。以六位上通信并十住十行十回向十地十一地。随位修道。上烦恼六位中。一位上有二十故。六位共有一百二十根本无明。皆因身见边见二见有二十。共随位进修。染净烦恼总有一百四十。为防此障一百四十愿。令此进修者从初信心理事圆融。使信心者达其愿体。无亏自心根本净智妙择之慧。动寂俱真不偏修故。是故华藏世界有如须弥山微尘数风轮所持。其上一切庄严因大愿风轮能持万行。以行招果因持果故因以愿力坚持报得风轮持刹故。又云。如是华藏庄严皆从普贤愿力起。为无愿故行乃不成。即庄严不现。不感无尽依果报故。由是义故。信心之上法性悲智妙慧万行。总依佛有。而为进修。不得别有。若离佛别有自法者。不成信心。不成十种胜解。不成修行。设苦行精勤是邪精进。勤苦累劫生人天中。一念贪嗔一切焚尽。是故此品下文云。住去来今诸佛之道。随众生住恒不舍离。如诸法相悉能通达。断一切恶。具足众善。当如普贤色像第一。一切行愿皆得具足。已上明宗趣竟。意明回凡所执心境差别业皆成愿海具普贤门</p>
<p>四随文释义者。于此中义分为二。一科其一品经意。二随文解释。一科其一品经意者。于此一品经文义分为十四段。一从尔时智首菩萨已下从云何得无过失身语意业。于十问中。总有一百一十门。问世间业等。如下可知。二从云何生处具足。问十具足中初种族具足中有二义。一世间。即是生族姓家为种族。二出世间。即是生在佛家具佛种性。色相念慧等并是佛家。非世间故。三云何已下问十种慧。并是出世胜慧。如文可知。四云何已下问十种力。初因力者。所谓生生之中任运能发大菩提力。欲力者。志乐大菩提心无退失故。方便力者。以大愿善自觉悟不费功力故。亦能觉他省功不迂回故。缘力者。能缘所缘不忘失常大愿故。根力者。大愿善根不失故。观察力者。能观力。奢摩他力。毗钵舍那力。观共止双行二皆自在。或先观后止。或先止后观。或即止即观。或即观即止。悉皆自在。思惟力者。不失正理智常现前故。五云何已下十问。问十善巧。初蕴善巧者。明同世间五蕴而生不着五蕴之果。界善巧者。同十八界及三界法生而不染三界法。处善巧者。三界六道为处。禅定解脱为非处。皆不离其中而无所染。缘起善巧者。不坏世十二缘生。处缠不污。色界欲界无色界善巧者。三界同事而无所著。过去未来现在善巧者。于过去劫在未来劫中。现在劫在过去劫中。三世互参皆自在故。六云何已下十问。问七觉三空。如文可知。七云何已下十问。问六度四无量心。如文可知。八云何已下问佛十力。如文可知。九云何已下十问。问十王守护。此明愿行所及而致招敬。十云何已下十问。问云何堪为众生所依师导。如文可知。十一云何已下十问。问云何于众生中最胜最妙。如文可知。十二尔时已下至胜妙功德以来有八行半经。明文殊领上一百一十问。及叹智首善问。十三佛子菩萨在家已下有一百四十大愿。答前所问。令十信心菩萨常用其心净其身口意行。如文具明。十四最下佛子若诸菩萨有三行经。明依教而行获其胜益。已上以世间有此一百四十种事法。顿翻为一百四十种大愿。用成十信内修行之心。虽是有为之心能成十住。已后五位之内。理智大悲之海。已后入位万行之海。皆由此一百四十大愿胜上缘力之所能成故。若初发心菩萨无此之愿。所修解脱皆成声闻独觉之行。设是菩萨但生净土。无成佛缘。为此教中发心菩萨。毕竟达此有为成其理智如也</p>
<p>　　贤首品第十二</p>
<p>将释此品约作五门分别。一释品名目。二释品来意。三明品之宗趣。四明信心退住。五随文释义</p>
<p>一释品名目者。何故名为贤首。为依行立菩萨之名依菩萨所说之法及行。立之品名为贤首者。以明信解如来因果普贤五位行门。心行调柔。顺和正直深心正念。乐集善根常念利生。名之为贤。创从凡夫顿彰法界诸佛因果理智一时明现。名之为贤首。此依法主解行立名。此贤首者。乃是于佛果海。文殊普贤行之贤首。为信佛因果理智之首圆满法界解行无始终之首故为贤首品。以佛文殊普贤之果行成信者之初首故</p>
<p>二释品来意者。为第二会以来五品经。但明十信菩萨所修行法门及一百四十愿等法。此品明十信中所欣修佛果所行行愿功德广大故有此品来也</p>
<p>三明品之宗趣者。明已生十信心已得福获益为宗</p>
<p>四明信心退住者有二义。一三乘。二一乘。一三乘者。如起信论有三种发心。一信成就发心。二解行发心。三证发心。一信成就发心者。依何等人。修何等行。得信成就。堪能发心。所谓依不定聚众生。有熏习善根力故。信业果报能起十善。厌生死苦。欲求无上菩提。得值诸佛。亲承供养。修行信心。经一万劫。信心成就故诸佛菩萨教令发心。或以大悲故能自发心。或因正法欲灭。以护法因缘故。能自发心。如是信心成就。得发心者入正定聚。毕竟不退。名住如来种中正因相应。二解行发心者。当知转胜。以是菩萨从初正信已来。于第一阿僧祇劫。将欲满故。于真如法中。深解现前。所修离相。三证发心者。从净心地。乃至菩萨究竟地。证何境界。所谓真如。以依转识。说为境界。而此证者。无有境界。唯真如智。名为法身。又如论云若有众生善根微少。久远已来烦恼深厚。虽值于佛亦得供养。然起人天种子或二乘种子。设求大乘者。根则不定。或进或退。大意自己善根微少依他发心者。或以二乘人教令发心者。为解行不实皆有得有证有舍有取。总住退位。又如论云。若人修行一切善法。自然归顺真如法故。略说方便。有四种。一者行根本方便。谓观一切法自性无生。离于妄见不住生死。观一切法因缘和合业果不失。起于大悲修诸福德。摄化众生不住涅槃。以顺法性无住故。二者能止方便。谓惭愧悔过能止一切恶法不令增长。随顺法性离诸过故。三者发起善根增长方便。谓勤供养礼拜三宝。赞叹随喜劝请诸佛。以爱敬三宝淳厚心故信得增长。乃能志求无上之道。又因佛法僧力所护故。能消业障善根不退以随顺法性离痴障故。四者大愿平等方便。所谓发愿尽于未来化度一切众生使无有余。皆令究竟无余涅槃。以顺法性广大。遍一切众生平等无二。不念彼此。究竟寂灭故。菩萨发如是心故。则得少分见于法身。以见法身故。随其愿力能现八相成道利益众生。然是菩萨未名法身。以其过去无量世来有漏之业未能决断。随其所生与微苦相应。广如论说。计其少分得见法身。即是信满入十住位已上是。三乘发十信满心入十住初发心住以愿力故成佛。二一乘发心者。如此经十信发心。初发心时以初会中如来始成正觉之果。普贤菩萨法界微尘毛孔重重无尽。随根本智行果而起信心。信他诸佛所得之果。以第二会中普光明殿如来报满之果及行果而自信。入修行金色等。十色世界即明自觉之理。不动智佛等十智如来。即明是自心所信自心佛智。文殊师利。即明自心智上分别妙慧。与古今三世诸佛同一体用分毫不差。方名为信发心。从此信心已佛名号品。即明所信十方示成正觉佛果之号遍周。四圣谛品。即明三世诸佛所说法门遍众生界随界名别。光明觉品。即明如来智慧光明境界遍照法界无有尽极。令发信心者。以观观之。令心广博如佛境故。菩萨问明品。明十信心菩萨十种所行之法是自己所修之行。净行品一百四十大愿。十信心位所发大愿成大悲门。具普贤行。此贤首品。明十信心所欣佛果功德无有尽极。明初发十信心诵持此品功德胜过供养十佛刹微尘数佛经于一劫。何况随其解行而已修治。如此经十住初心才发心时。法尔身遍十方示成正觉。在十住位发心功德品中至位方明。文繁不引。其事所因大意明此经发十信心。但以法界不思议乘一切智乘而发其心。不依佛。不依佛法。不依菩萨不依菩萨法。不依声闻法独觉法。不依世间法不依出世间法。而发其心。但无所依发菩提心。但以一切智发菩提心。不如三乘依猗物故发菩提心。不依三祇劫后有佛果故发菩提心。不依现在三世有佛果故发菩提心。以是义故。入此信者。皆无有退故。设习气未淳熟者。暂时念退信及住位一往不退为正信。自己身心总是法界佛。无自他性故。以十方诸佛无依住智幻住庄严门等法界虚空界法性恒遍十方。如影对现色身同自身故。本不二故。体无差别故。十方诸佛智身如影所言如响。如是信解当得成佛。我今信者。亦如是知。如是信解。云何有退。全身全心一切境界。总是法界。一真法身体用理智。住在何所退至何处。若也身心有所依住。放却依处即有退失。自了身心本无依住本无所得。一切语言分别。如空中响应无作缘。任物成声本无依住。了如斯法而生信解。即无退转。有所依法而发心者。放却所得所依着处即有退转。是故起信论中。证发心者。多住退位。为有所得可证故。是故乘此不思议乘。一切智无依住乘发菩提心。一往不退。若有退者。只为信心不成故。于佛教法及如来所乘有所得故。有取舍故。未成信故。不入信流。又此经云。设有菩萨经无量百千那由他劫行六波罗蜜具六神通。由未闻此大方广佛华严经。犹名假名菩萨不真菩萨。设复闻时不信不入。具如经说。如此品颂云。一切世界诸群生。少有欲求声闻乘。求独觉者转复少。趣大乘者甚难遇。趣大乘者犹为易。能信此法倍更难。又如下颂云。有以手擎十佛刹。尽于一劫空中住。彼之所作未为难。能信此法倍更难。以过此难信而能。真信决定不退难。又如此经普贤菩萨云。但闻如来名号及所说法门。闻而不信亦能成金刚智种。作如人食少金刚喻。若以远因总不退。若以现成佛因。即是未信之人</p>
<p>五随文解义者。于此一品经义分为二。一长科当品。二随文解义。一长科当品者。于此一品中长科为十四段。一尔时文殊师利已下两行颂。是文殊师利请说发菩提心功德分。二尔时贤首菩萨以偈答曰已下有七百一十四行颂。是贤首菩萨答。末后三行半经。明说颂感诸佛许可。三从初善哉仁者应谛听已下八行颂。明发心功德广大难量随力。少说分。为明菩提心不可以边际量故。功德还当如是。故四菩萨发意求菩提已下六行颂。明初发心所因分。五深心信解常清净已下十八行颂。明信三宝增益分。六若常信奉于诸佛已下九十五行颂。明增进修行获果分。七菩萨勤修大悲行已下一百五十一行颂。明菩萨得果行悲教化众生及兴供自在分。八从有胜三昧名安乐已下有一百六十行颂。明放光明因果分。九如是等比光明门已下二十行颂。明光出处及光差别分。十从有胜三昧能出现已下八十一行颂。明三昧自在分。如此同异无碍自在大方网三昧门入出隐现同时自在者。随众生业异所见差别。诸佛得道自在故。随众生业自在故。然如来心无作性。智随影应。无去来性而可取舍。如响应声。喻如水潜流随诸卉木各滋生。喻如春阳生草木。喻如水养鱼龙。喻如地所生草木。喻如火成食。喻如风发生所益众生长短寿生。喻以喻思之。以智照之。执系情亡任真之智。本合如是。为执系故。设得一分出世道果。亦不能为大自在故。十一从一切如来咸共说已下有一百五十八行颂。明举二十喻况说分。十二从第一智慧广大慧已下有十四行颂。明信佛智慧自欲同智难信分。十三从十刹尘数众生所已下有四行颂。明信乐诵持得福分。十四时贤首菩萨已下三行半经。明贤首菩萨所说法门威感十方诸佛摩顶许可分。二随文解义者。文自具明。不烦更释。幽隐难知者。方可解之。已前总明以果成信竟入真实证。如下升帝释天宫说十住法门。是此一会升须弥山顶品是序分。余五品经正说分。至明法品末后动地雨华。是流通分</p>
<p>　　升须弥山顶品第十三</p>
<p>此十住位中有六品经。一升须弥山顶品。二顶上偈赞品。三十住品。四梵行品。五初发心功德品。六明法品。如是六品共成十住法门</p>
<p>将释此品。义分为三。一释品来意。二以处表法。三随文释义</p>
<p>一释品来意者。明前于普光明殿人间地上成十信之心已终。此妙峰之顶。明从十信入十住入位之升进故。此品须来</p>
<p>二以处表法者。明此山于七重金轮围山。七重大海之内。出水高八万四千由旬。纵广亦尔。四宝所成。东面黄金。西面白银。南面颇梨。北面玛瑙。上有四埵。埵有八部天众。四八三十二。中心名妙高顶。天帝释在其上居宝宫殿。通为帝释天。三十三天。总以帝释为主。释有四名。一名天帝释。二名憍尸迦。三名释提桓因。四名因陀罗。大意名能主。为能为诸天作主故。此妙峰山四宝合成。诸天宝宫殿在上庄严故。为妙峰山。此山之外七重金山。及七重大海。广量金翅鸟两翼相去三十三千六万里。此经无文未知何教所说。峻疾能飞一鼓翼万万九千里。七日七夜方至其顶。其山在大海之中。形如腰鼓。崒然高耸。非以手足攀揽之所能蹬。为表此十住法门创生如来智慧之家为真佛子。不可以有为生灭寻思观察及多闻心想攀揽所得故。以将妙峰山用况表之。令后人仿学。山者高胜义故。此像十住住佛所住法身妙智慧海故。是出世高胜义故。妙峰山者。不动义。诸天所居妙乐义庄严义。像此位菩萨以方便三昧寂然不动。无思无心不收不摄。任性而定。称平等理与法身合。忽然妙慧从此定生。无始无明总无所得。住佛妙慧都无所依。得法妙乐智慧庄严。出过情见。诸佛所说解脱微妙经典无不解了。为生在如来智慧家故。三界无明一时顿尽。唯有习气烦恼渐渐以法治之。如下十住品云。佛子。菩萨住处广大与法界虚空等。佛子。菩萨住三世诸佛家故。又如初发心功德品云。应知此人即与三世诸佛同等。即与三世诸佛如来境界平等。即与三世诸佛如来功德平等。得如来一身无量身究竟平等真实智慧。才发心时即为十方一切诸佛所共称叹。乃至振动一切世界。及一切世界中示现成佛等。如文广明。不可同于三乘方便教说地前三贤菩萨得折伏现行无明初地见道。为此经法教门依一切诸佛根本不动智而发心故。以乘如来一切智乘而发心故。于此十住位中能与如来同智慧故。不同三乘但将三空观且折伏现行。于此经中发心之者。从佛不动智而发菩提心。设有余习还以无依住智治之。还是本智。不伏不断为本寂用自在故。无体可断故。无可伏故。设修三昧任性净故。亦无取摄亦不伏捺故。任自净故。设行分别任性智慧随事用为。亦无取舍故。如是任法调治习气使称理智。令惯习增明。如佛愿行而随事世间。成长大悲不出不没故。以心境一真无出没故。是故经中以阿修罗王等表之。处大海而不出不没等喻</p>
<p>问曰。何故不升四天王宫。而超至帝释</p>
<p>答曰。为四天在妙峰山半傍住。非是可表升法顶至相尽处现智慧庄严住不退故。善财童子。于妙峰山得忆念诸佛智慧光明门。同此位故。准例可知。以超情尘之迹。以山表之。非要蹬山也。以入如来智慧。于众中堪为主导故。非要帝释也</p>
<p>三随文释义中。义分为三。一长科一品。二明如来身行遍周等印。如下文经云。十方一切诸佛世界中悉亦如是。明十方一切妙峰山总见如来升妙峰山顶。三随文释义。一长科一品者。于此品中长科为十段。一从尔时已下三行经。明佛神力普现十方。二尔时已下一行半经。明佛不离菩提树下而升帝释天宫。三时天帝已下可七行经。明帝释遥见佛来严殿敷座。四曲躬合掌已下两行经。明帝释请佛入殿。五尔时世尊已下三句经。是如来受请入殿。六十方一切世界已下三句经。是结十方普会同此。七尔时帝释已下可一行半经。明佛神力乐音自息。八即自忆念已下四句。明帝释自念过去善根说颂叹佛来此。九如此世界中已下两行半经。都结此处以偈叹佛。十方同然。十尔时已下可两行经。明如来处座而坐其殿广博宽容。并结十方同此。三随文释义者。云不离菩提树者。明菩提体无去来远近处所可离可到故。又如来智身无表里体遍周故。又法界非大小毫刹相容故。又心境无二相无中边方所故。又诸法无自性一多恒圆满故。帝释遥见佛来者有二义。一事。二表法。一事者。为如来于无去来性示去来之相故言遥见。二表法者。明帝释示同未悟不见如来智身遍周与心一体故言遥见佛来。故又信解为遥见自心入位为佛来。帝释即以神力庄严此殿者。亦有二义。一事。二表法。其事可知。二表法者。自加行也。安置普光明师子之座者。亦有二义。一约位置座。二约帝释自德根堪。一约位置座者。约此十住位中法位也。为十住中得一切诸佛智慧光明之藏。于一切法自在无畏故。置此座故。如十行位中。于夜摩宫中化作宝莲华师子之座。此约行位在一切生死具大悲行。万行以理智体得无染故。以是义故。以莲华为座体。在此十住位中。以得一切诸佛智慧光明普照万法故。安置普光明藏师子之座。此十住中安置其座。十千层级十行中化作百万层级师子之座。为十住位中初始入位。明须弥之上犹连地居。明心有所得从信创会见法之执。以此义故。师子座须有安置。又方便三昧是安置故。约十住位中理智妙慧功成。即十行位中以妙用而化其座。又约行从空而立。还约位在夜摩空居之天。云座十千层级。又百万层级。及帝释天宫夜摩天宫。总明随位升进行相。若也正入法智慧流。不出毫尘。遍诸刹海其座。乃至十回向十地高下严饰各各随位不同。准例知之。其座上庄严皆十千者。明万行报得故。如十千金网者。约能以教行之网漉众生之果报故。十千种帐者。明养育义。以于一切处为佛为天为大力士之神拥护养育众生行之果报所得故。十千种盖者。是大悲义。以大悲心覆养一切众生之果报所得故。十千缯绮者。以一行中行无尽差别行一言音中具差别教。皆明白可观之果也。十千珠璎者。明万行普周庄严智境化利众生无休息之果所得故。一一尘中皆有无尽普贤身者是也。十千衣服者。是于一切生死海柔和善忍覆育含生之果故。十千天子者。明能行万行之人。十千梵王者。明于行中智慧自在故。十千光明照曜者。明智慧照曜能破自他迷闇长夜令大明故。已上皆是举此位之果德。用成庄严。令发心入位菩萨识果行因无疑惑故。从曲躬已下。明帝释于如来致敬。请佛入宫。明行谦行也。如来受请。明从信入住。如文可知。最下明帝释得宿念力于过去佛所种善根。说颂叹佛者。明以三昧力自见身心体性同古今佛智慧善根故。已下十佛是当位之功用今古也。于说颂中有二十行颂。两行一颂。初两行颂叹迦叶佛。具云迦叶波。此云饮光。此是其姓。亦以身光殊特能饮诸天子及日月等光皆悉不现故。次两行叹拘那牟尼佛。正云迦那牟尼。言拘那者。此云金也。牟尼者佛也。以金色为号。次两行叹迦罗鸠驮。具云迦罗鸠村驮佛。此云所应断已断。次两行叹毗舍浮佛。此云遍一切自在。次两行叹尸弃佛。正云式弃那。此云持髻。或曰有发。次两行叹毗婆尸佛。此云净观。或曰胜观。或曰种种观。次两行叹弗沙佛。正云劲沙。此云增盛。次两行叹提舍佛。正云底沙。此云说法度人。次两行叹波头摩华佛。正云钵特忙。此云赤莲华也。次两行叹然灯如来。前之三佛是此今贤劫中佛。后之七佛是前劫之中佛。以明创入十住之门古今法则相。会明古佛今佛法不异故。入此位者。会同不别故。言吉祥者。叹此山顶是福善之处故。明升进者。以三昧力身心不动如山王。总会古今诸佛同智慧故。第九如此世界中忉利天已下有四行经。于中义分为四。一举此世界叹佛功德。二总举十方同然。三尔时已下明如来入殿升座而坐。四明其殿忽然广博普容诸天住处。此明约如来无自他之德合然令大众得见。以明令大众入位同。此已上释升须弥顶品竟。大约以明以三昧力正入定时身心荡然称法界性无表里光明朗彻是忽然广博义。亦是普光明藏师子之座义。智慧现前是佛来义。一一如是会理修行。不可但逐名也</p>
<p>　　须弥顶上偈赞品第十四</p>
<p>将释此品约作四门分别。一释品名目。二释品来意。三都会此十住六品经意。四随文释义</p>
<p>一释品名目者。以法慧等十个菩萨。各以自当位随位进修之法。还自以偈赞之。令信终菩萨仿之悟入故。此品名为偈赞品。明古今诸佛同会此智殿悲宫。俱会古今之佛。自身是未来之佛。与古佛道合故</p>
<p>二释品来意者。明前已创升须弥帝释以偈叹佛。此品明十住位当位菩萨将当位法门以偈赞之。令信心者得入位故。故有此品须来。初叹过去佛。次叹今现在佛。未来佛者。即入此位者是也。是故经中不云未来。十佛是过去佛。卢舍那是现在佛。修行始入位者。是未来佛</p>
<p>三都会此十住六品经意者。一升须弥顶品。明信终升进。二须弥顶上偈赞品。明偈赞当位之法劝修升进之理。三十住品。明当位所行之行。四梵行品。明总十住之中所持无相之性戒。五发心功德品。明于十住之中发心所得功德之量。六明法品。即明当位之法升进向十行之因。此六品明当位之修行因果及向十行之因</p>
<p>四随文释义中复分为二。一长科一品经意。二随文释义。一长科一品经意者。义分为十一段。一从尔时佛神力故已下有十九行半经。明佛以神力令众来集分。二从法慧菩萨承威说颂已下。有十行颂。是明法慧菩萨叹佛放光集众分。三尔时已下。明一切慧承威说。十行颂。明叹无相法为真实。四尔时已下。明胜慧菩萨说十行颂。叹凡夫迷五蕴之真性。由人说之方了。五尔时功德慧说十行颂。明妄取诸法真实之相。六尔时精进慧说十行颂。叹诸法自体无见妄见迷真。七尔时善慧菩萨说十行颂。叹无众生可尽法非有无二见。八尔时智慧菩萨说十行颂。叹言说不能及真。九尔时真实慧菩萨说十行颂。叹诸法无合散性。十尔时无上慧说十行颂。叹佛所得法体无分别不属名数。十一尔时坚慧说十行颂。叹佛大悲出兴利益。已上十菩萨各说十行颂。和会入位法令身心诸计皆无所依。离于偏执住佛所住。又从初菩萨来集分中。十九行半经复分为七段。一从尔时佛神力故五行半经明菩萨来集。二所从来土已下三行半经。明菩萨世界之名。三各于佛所净修梵行已下三行经。明本所事佛。四是诸菩萨至佛所已下两行经。明菩萨来已化座而坐。五如此世界中已下两行经。明结十方世界菩萨同然。六尔时世尊已下两行半经。佛足指端放光普照一切处帝释宫殿。十信足轮下放光。此十住中足指端放光。明位胜进。十行足趺。十回向膝上。十地眉间毫中放光。此表法位升进故。还是第一会中现相品所放眉间之光。以果成信。入位之光。足指光者。明入此住位身心智慧宫殿。表入圣之初故是指端放光也。七尔时已下一行经。明法慧菩萨说颂叹佛。余义随文可知。约科文之意即悉其意。如初菩萨来集共世界名并本所事佛。总都会配当行及法门因果。始可得见其意况。从法慧菩萨。是此位中所修行之人。约所得如来智慧立名。世界名因陀罗华。是所修之法。殊特月佛是初发心住位中约法所修之果。云因陀罗者。此云能主也。华者是开敷感果义为。此十住中初发心菩萨。即能十方一切世界中示现成佛故。世界名能主。以能示现主导一切众生故。以其行华能开敷自他智慧果故。经云一一各与佛刹微尘数同名法慧菩萨俱者。明智慧解行了悟遍知是境界故。以达自心一切总尔故。一迷一切迷。一悟一切悟。此明唯应度者。自迷解故。智慧遍故。云从百佛刹微尘数国土外诸世界中来者。明迷云国土之外解云来。但以迷无明闇障广多。以比之世界尘数。悟之解行广多故亦比之。如世界之尘智慧与无明相似。但只隔迷悟故。是故此经下文云有三千大千世界量等经卷内小众生身中。是其义也。佛号殊特月者。殊者胜也。特者奇也。月者清凉也。明入此位菩萨此生住如来智慧家时无始无明烦恼炎热恶道炽然一时顿灭。唯有如来智慧朗然清凉如月故。明此位菩萨创始入真以能破烦恼惑热处立自己佛果之名。以次十行十回向随位进升。菩萨名。佛世界名。各各随位差别。十行中佛果名号下名悉同名之为眼为知。根利众生处立名。十回向中佛果名号上名悉同名之为妙。为于生死中利众生之妙用自在故。至位方明。又云十方诸来法慧等十菩萨众各于佛所净修梵行者。明各于自心法身智慧能净烦恼清凉如月处。名为各于佛所净修梵行。梵者净也。以明此位菩萨妙慧现前诸行体自净故。为法性智慧任法运为体无生灭故。明以体无生灭处以标自心佛果故。是故有发心之士。应当如是以方便无作无思任性之定而自显发自心无性佛智慧门。即能于烦恼无所染污。便即名之殊特月佛。随所来方各化作毗卢遮那藏师子之座者。此法慧菩萨是东方之位。明入位之首破闇之初。如日初出东方能破闇故。以智慧明能破自他无始长夜之迷闇故。是故佛果名之殊特月佛。以初发心已为天人师。以是世界名能主华。其化所作之座名毗卢遮那藏师子之座者。是佛果座也。明毗卢者光也。遮那者遍也。明遍坐无始一切无明烦恼以化作一切大智慧光明藏。遍照一切心境。化成法界自在解脱之门。师子者。得无畏也。已上总依主释。结跏趺坐者。会妄想而为真智慧故。故为结跏趺坐。此十住位中。十个菩萨。同于善财童子。于妙峰山顶上。初入信之后。入十住之初。德云比丘下至慈行童女法门。相似文殊师利菩萨。以明初发信心。以此经中圆会教行使令后学者令易解故。但说其教不着能行之人难解了故。以是义故。初会举佛果神天。示入法而劝修。以明一一皆同佛知见。第二会劝生信解以不动智佛。以成信门。次说入位进修之教。则十住十行十回向十地十一地法门。法界品末举善财童子。是能行五位行者。以教行具彰令易解故。若不如是。虽见教法在行由迷。是故于此一部之经因果理智教行人士一一具彰也。令修道者仿学不谬故。此十住入真见道之初心。与后十行十向十地十一地为正觉之果故。如人百岁。以初生为长故。人生十子以初生为长</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 