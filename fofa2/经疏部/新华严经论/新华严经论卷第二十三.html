<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>新华严经论卷第二十三</p>
<p>　　　　长者李通玄撰</p>
<p>第二会于普光明殿。此承上。古德说云。去菩提树三里。又云龙造。此将未可也。普光明殿者。约所显得普光明智所报居之殿。智体广大无限重重也。所报之境无限重重。等同法界。如经初所陈。其地坚固金刚所成。宝树行列宫殿楼阁等是。皆焕曜光明遍周法界。此明智体报居之宅遍一切处一切处总在纤毫之内不可拘其处所。以智遍观。其宅亦复遍周十方。总是无限之境也。于此普光明殿说十信法门。明以举果成信。还将智果报得。宅中说本不动智佛。以为信位。明信自心是不动智佛。约此以为信体。心外有法不成信心故。即如来根本智宅。还信自心所有分别是如来根本普光明大智本无动故。只为迷本妄为动故</p>
<p>第三会于须弥山顶说十住。表入理契智非生灭心所得至故。如须弥山在大海中。高八万四千由旬。非手足攀揽所及。明八万四千尘劳山住烦恼大海。于一切法无思无为。即烦恼海枯竭。尘劳山便成一切智山。烦恼海便成性海。若起心思虑。所有攀缘尘劳山逾高。烦恼海逾深。不可至其智顶。明以定为方便。是故法慧菩萨入方便三昧。方说此法门。当知亡思即智现在想即迷存。滞寂智潜情虚智发。此乃见道之初。生佛智慧家之始。约表出凡超世同天自在得智慧山之顶。又以方便定止心不乱为山体故。以艮为山为止。此为十住位也。初生佛智慧家住佛所住。明依定发慧像须弥山故</p>
<p>第四会夜摩天宫说十行。已上空居。表约智慧法空而为行体即处世无染。又明此天名时分明菩萨处行知根生熟时非时。不妄利生。又知何惑增多何惑减少。随惑增减而成熟之。表知根利生名为时分。法空随行名为空居也</p>
<p>第五会兜率天宫说十回向。此天于欲界处中。又名乐知足天。明回向法门不贪涅槃不贪生死常处生死常处涅槃无二性故。处中道故。余四天皆放逸。如色界无色界天。乐净不可和会中道义故。虽他化自在天说十地法。还以此位中道之法。成十地蕴修成功故。说十回向法以膝上放光表卷舒自在莫不由膝故。明理智大愿大悲满周十方会融无碍莫不皆由十回向位。如十地依此而行蕴积令熟故。无别法故</p>
<p>第六会他化自在天宫说十地。表至欲际之顶。又表依众生而应化故。无自化也。故借此天处。以表化他之智故。又此天处是魔波旬所居。明十地位智伏心魔也。成大慈悲之行令成熟故</p>
<p>第七会在第三禅。表普贤行满法悦利生。表此天唯禅悦喜动故</p>
<p>第八会普光明殿说十定及如来出现品。明佛出现进修道极不离本处。明不离一个普光明智以为进修。云升天上者。表法升进。元来不离一个普光明大智本定之宅。明虽修升进行满元不移本不动智中普光大用</p>
<p>第九会又在普光明殿说离世间法。明以普光明智遍周十方普利众生不染众法名离世间。以普光明智具普贤行恒在世间不出不入。名之离世间故。以智体恒用而无依故名为离。非厌离故。如此三会总在普光明殿者。明行因与果并普贤行满总是一个普光明。无始终依住自在大智故。若众生发菩提心者。不见此智不名发心。见此智者方名发心。若心外见佛者。及取相求真者。皆且作善。未名发一切智心故。经云。乘一切智乘直至道场。以乘普光明大智之乘。还不出普光明大智道场。名之为至。此名发心毕竟二不别。如是二心先心难。是故发心难明此智难信。信得即能入故。夫证发心易先起信发心难信极即入位故。但须方便三昧现之。即智境便现。此三会总在普光明殿者。明定体用始终因果万行同一智也。如前所述</p>
<p>第十会在给孤独园说法界品。明法界不离世间给养之义故。表世间生死园林即法界体用。是故如来所居重阁讲堂。包含法界师子之座。暨乎十方。唯应度者知之。处迷者不觉。即五百声闻及余众生是也</p>
<p>第十一会在觉城东。文殊师利为诸大众说普照法界修多罗门及善财童子善知识等。明文殊是引蒙之首。十方诸佛及一切众生。总依此法为师首故。为无性妙慧之首故。即以普贤为行首故。二首同发无前后也。已上叙会处所及所表意竟。但约如来自身表法放光有十度</p>
<p>第二叙放光之处及意趣者。约叙表升进修行光明。约有其十</p>
<p>第一会中如来现相品两度放光。一放齿间光十方告众知佛成道。令众咸集说佛因果之法。二眉间毫中放光普照十方。名一切菩萨力智光明照曜十方藏照十方已。其光来入佛足下轮中。明举果成因入信光。又于毫中出佛刹微尘数菩萨胜音为首。明如来自所行之行遍周。明佛自觉行遍周之果。用成信故。此光入佛足下轮中。明此光与说十地放眉间光相似。此是所信之佛果。彼是自己修行升进所得之果光也</p>
<p>第二会如来两足下轮中放光。此是普光明殿成信位之光。是初会中放入足下轮中之光。今放出以成十信果故。明说十信光。以足下表之。轮表圆满故。明说佛果德用成信心。表信心之中信佛果圆满故</p>
<p>第三会如来足指端放光明。入内位之始。蹬圣道之初。生佛家之首。行圣行之初。故此光表之。此明说十住位光发足入圣之始</p>
<p>第四会如来两足趺上放光。表依法空行故。此明说十行位光以明依空起行故</p>
<p>第五会如来膝上放光明。表十回向大愿理事互参智悲同济。犹如人膝是卷舒所由也。此是说十回向光。表起愿兴悲生死涅槃智悲自在</p>
<p>第六会眉间放光。名菩萨力焰明。此光是初会中眉间所放之光。名菩萨力智光明。此因果相似。初名力智。表根本智。此名力焰明。表自功达本。即能照俗故名力焰明。如三乘中号名根本智。及缘俗名后得智。此明达根本。智即能照俗。无二体先后。虽立升进之位。阶级智不异。大悲不异。时劫不异。普贤行不异。总无迁法故。乃说无量智慧皆随用言之不移本也。以智照之可见。以情见之即迷。以大悲门中引俗。即时劫及法各分。若大智约真时劫。元无依止长短。以总别六相言之</p>
<p>第八会如来放眉间光。灌文殊顶。放口中光灌普贤口。表令理智万行共相参以说佛果德故。意明文殊理及妙慧。普贤是智万行之用。意表理智妙慧寂用交彻相参问答佛果之门。文殊是如来法身无相善决正邪妙慧之果。普贤是如来大智遍周对现色身知根利俗之行果。一切诸佛用此二法而成佛故。此教之中如来出现品。还令此二法会融参彻。方成佛果理智万行法界无碍圆融之门故。放光照之令相问答。令后学者见法易明。此二人因果从初发信直至果。终参融交彻思之以理智照自心体用可见。初会佛果是佛自成故。此十地十一地后佛果。是修行者自力所成。以将此文殊普贤二行参彻明理智万行满故</p>
<p>第九随好光明功德品于手中放光照恶道苦明道满大悲接俗光也。此已上自第二会以来。是自修行者升进之终。是此一终之教未付嘱流通亦在此出现品内。如前所明</p>
<p>第十法界品还于眉间放光。名普照三世法界明。三世总一时故。总以法界为果体。从信住行回向十地十一地及佛果。总以法界为果体。文殊为法界理。普贤为法界智。理智妙用为一佛门。以此一门为化群蒙分为二法。若也逐根随俗法门无尽。若论实理不离无性之中一法。一多无碍名为普贤。始接童蒙达无性理中。妙简正邪入无生慧。名号文殊。亦名童子菩萨。能同苦际兴行利生治佛家法名为普贤。二人参体名之为佛。本来自在名为法界。从初彻后。总此法界为体。更无别法。此品为一切诸佛因果之大都。亦是众圣贤所行之大路。无出此也。亦是自心一切智王之所游观之大宅也。亦是一切众生之所依故名法界</p>
<p>第三叙座体及意趣者。其义有十种同异意趣</p>
<p>一初会座体以摩尼为台者。约本体以法身性自无垢为摩尼。名离垢宝故。意以佛果菩提。约法身无垢为体。报得佛身及化身为智用故。明依体起智用故。以摩尼为座体故</p>
<p>第二会座体莲华为藏者。意表第二会约化利众生令成信种。处信之中表行。在世无染。表以利物无染为功。即莲华为藏</p>
<p>第三会在帝释妙胜殿上。安置普光明藏师子之座百千层级。意表从信入位。以方便无念无作寂静三昧。名为安置。以三昧力显得如来根本智慧。创生佛家得无畏慧。明普光明藏师子之座。藏者。表此位入如来智慧之藏。师子者。明智慧无畏。普光明者。表契如来本普光明法界大智慧也</p>
<p>百千层级者。表十住进修阶级出世越百千情系无明故。破百千业障故。如佛果座。总不云层级以无。进修升降觉惑浅深智慧胜劣故。如十住中初且百千层级。为明入位进修超业障之分齐也</p>
<p>第四会夜摩天宫。化作宝莲华藏师子之座。为表说十行位。约行处世无著。以莲华所表。师子如前依主释也。百万层级者。升进过前超业胜故。云化作座。不云安置者。表以入如来智慧以智随行所行行业以智化为故。犹如变化故不云安置。明行从理化故</p>
<p>第五会兜率天宫。即殿上敷摩尼藏师子之座百万亿层级。表十回向。其中以出世之理智依本法身处世无垢。依本佛果座体为升进。还归本故。设以回向方便愿力成其悲智。不易法身自体无垢。为回向悲愿会融令体用均平故云敷座。不云安置及化作故。百万亿层级者。升进过前故。除染净二障。成无碍法界大悲智。虽十住十行五位齐修。然以教辨病。明前二位。出俗心胜。大悲心劣。此十回向位。以愿力会融智悲得所故</p>
<p>第六会他化自在天王宫。但云摩尼藏殿。不云座体者。意表座不易兜率天摩尼座。但举法性无垢大智成大悲门。覆育含生故。故但云殿不云座。以明依前回向之法长养大悲之殿覆育众生故无别升进故</p>
<p>第七会在第三禅。其会法则教行未来。且以普贤行品略举。其普贤行品在三十六品。是且其略举。大本未来。有百万亿颂</p>
<p>第八第九会第二会。同在普光明殿。明十信心与升进。修行所至佛果及离世间品普贤常行及十定十通等总不离普光明一个智体故。以成五位十信等进修故。总不出此智。此普光明智十方诸佛及一切众生同共有之。诸佛已达。众生迷之故。然体用是一迷悟不同。望此教中发心之者。一悟即知见如佛。如法华经。以佛知见示悟众生。欲令众生入佛知见。乃至乘一切智乘直至道场。又此经云。乘如来乘不思议乘最胜乘无上乘等。是如初卷中叹诸菩萨德中。善知一切佛平等法已。践如来普光明地。此普光明智。众生迷智为迷。悟者悟迷成普光明智为悟。是故初会神天示现入法获益。入即同佛所。入同佛知见。与众生作入法之样。令后学仿之。是故此三会总在普光明殿意者。明五位升进信亦不离此智悟入修行亦不离此智时劫无体可转智复不异此普光明智。以十回向法门和融悲愿。即自在神通。总在其内。如一生修有漏十善。尚得生于天上得业报神通。十念成就尚得往生净土。何况依智发心。又复更加悲愿诸波罗蜜之行。岂此一生之后不得智体自在神通。望以智境会实而论。设无尽劫元来不出一念。今言一生者。时终不延。智终不异。生终无生。必不可逐情见生灭之生。但以真智知。即万迷不惑也。如西方净土十六观门。总是作想。想成由自报得神通。何况达理智无依。明净遍照。了身心无体。内外见亡者。但任理智廓然。兴大愿海会融悲智。一刹那际对现色身。供养诸佛教化众生复无作者。性皆平等无心无主无性无相凡圣一如。无所依住以无住法随无住智供佛利生。如是修行。何虑不获大力神通。一依十回向品。修学即得</p>
<p>第十法界品。但云其座普周法界不云层级。但明佛果座体摩尼为体。从初会至第五会。座体同是摩尼为体。会佛果体同故。大意以智行悲。不异一个普光明智。处世无垢。不异一个妙理法身智与法身。同为一个自在无体。用而无作。不往而至。任物而应。以理智会融方可知之。已上表意但令众生见事知法。令易解故。起进修行无疑惑故。更广云云。约知所趣。论主颂曰</p>
<p>　普光明智等虚空　　虚空但空智自在</p>
<p>　从初发心依此生　　究竟还依此处满</p>
<p>　是故三会光明殿　　和会因果无别体</p>
<p>　随位进修行差别　　智随生别报境殊</p>
<p>　不离本智无生灭　　是故佛坐摩尼座　</p>
<p>此意明五位佛果中升进。皆以法界本普光明智为体用故。是故始终因果不离普光明殿中</p>
<p>第四随文释义者。于此品经中长科为四段。一序分。二正说分。三动地兴供分。四说颂叹法分</p>
<p>一序分者。从初尔时世尊已下。至法界智印善印故。于中有四段经。名为序分</p>
<p>二正说分者。从尔时十方诸佛各伸右手已下。至三十九卷中受持修习然后至于一切智地。此一段是正说分</p>
<p>三动地兴供分者。从尔时佛神力故已下。至而说颂言是</p>
<p>四说颂叹法分者。从其心寂灭恒调顺已下。至三十九卷经末是</p>
<p>第一序分中。复分四段</p>
<p>一尔时世尊在他化自在天已下。至说不可尽。有十八行经。叹诸来菩萨志德分</p>
<p>二其名曰已下。至而为上首。有十八行经。是菩萨列名分</p>
<p>三尔时金刚藏菩萨已下。至满足一切智智故有二十五行经。明金刚藏菩萨入定同号诸佛皆来现前劝念令说十地法门分</p>
<p>四尔时十方诸佛已下。至法界智印善印故。有九行经。明十方诸佛与金刚藏菩萨十种力令说法自在分</p>
<p>随文释义者。从尔时世尊在他化自在天王宫者。明如来智身应位而现故托处表法。明此菩萨十地道终至欲界顶故。又为众生故。而修行十地。非为己自有所求故。名为他化。又为十地道终降心境魔得自在故。入离垢三昧。白净清洁法合然故。处欲界顶。常处三昧不住净心。不居禅界故。为明此十地功终法云普润不拘垢净对现色身故。于此天说此十地故。如故初会中自在天王获益颂曰。佛身周遍等法界。普应众生悉现前。种种教门常化诱。于法自在能开悟</p>
<p>问曰。何故如来降此他化天中。何故不云天王遥见佛来及敷座迎送庄严偈赞等事</p>
<p>答曰。此位但依前兜率天宫法门回向愿行悲智之法。行之更无异法。以此不陈余事但积德依前愿海功终智极。不假更须法事。表其升进和会。但依前法故</p>
<p>又问。何故不次第至化乐天因何越升他化天说其十地</p>
<p>答曰。明十地向前须依次第和会理智悲愿升降会融得所十回向和融悲愿理智齐均广狭称周法界等众生量表法处于中道还于处中处说中道之义说十回向和会悲愿理智。即于欲界处中以兜率天。是上下俱有二天故。说十地处中。即于欲界上际色界下际。欲明不拘染净即理智大悲自在故。又说十一地等觉法门。于第三禅说。表利众生之行满法乐利生似彼三禅禅悦为乐。第四禅表佛果周妙用圆满故。又十地超化乐。十一地超二禅。又明倍倍智高越次第故。摩尼宝藏殿者。表无垢大悲能含覆育物故。明此位一无情取自安乐心但饶益众生长大悲故。故处摩尼无垢宝藏殿表之。与大菩萨众俱。即是金刚藏等三十七表三十七助道法众。解脱月一人明一一助道下当体皆是解脱清凉乐故。明即助即正道为地前见道正见已终十地助显成熟不同三乘。十地见道地前资粮。为此一乘教。从初依如来根本智发信心修萨婆若智故。不依空观折伏现行烦恼。十地方得意生身故。此教虽说如来无量色受想行识及心意者。明不坏俗境以达成差别智故。非同伏惑留生往生净土故。或云三千之境为佛境故望此教中初信心之中。但约无限佛境。尘含十方。毛容法界。为信进修行。不云三千大千为佛报境一如贤首品。是所信忻修之门。发心功德品。是十住悟入之德。经云。其诸菩萨皆于无上正等菩提得不退转者。菩提有五。一小乘菩提。二二乘菩提。三空观行六波罗蜜菩萨菩提。四修十种相似真如观修十波罗蜜有十真如障十一种粗重二十二种愚痴菩提。五依十种如来智修十波罗蜜以无尽劫为一刹那际契无尽多生为一生一念迷解即佛智慧菩提。此明依根本智发菩提心。如起信论。亦有此文。依本觉故而有不觉。又云。觉心源故名究竟觉。明知依如来智上而有不觉。依无明上而有觉者。于此觉者随根种性。有此五种觉法差别。如此经菩提并一乘佛果根本智上不退菩提。如起信论说。或言超劫成佛。或云。我于无量劫修行成佛道者。皆为懈慢众生作无数方便。或云。要经三僧祇方得成佛者。此皆逐世情说为三乘。不依根本智发心。此教依智发心。若以智论之不随迷情。直以不可数阿僧祇劫以为无时。以此无时假施设一刹那际。摄无限三世劫。无限三世劫。总不出一刹那际。经云。智入三世而无来往。如是三僧祇劫。情有智无。以智收情。情居智内。无量劫情有在刹那际智中。若取情虚智实元来总无时体。始终无时可迁。二事校量。只可从实不从虚也。经云。悉从他方世界来集者。以从十回向法来成十地。名之他方故。法界性中无别他方。以未至位处。名他方故。乃至诸位例然。住一切菩萨智所住境者。但五位菩萨智境。总同。至此十地中佛智境故。入如来智所入处者。为依如来根本智发心入行差别智成大悲故。善入一切菩萨禅定者。一如十定品。说三摩钵底神通明智明。三昧能起智印神通。三之云正。此云正慧。以三摩者。三昧。钵底者。慧于一念顷无所动作。悉能往诣一切道场者。以三昧智印性自遍故。无表里故。明常与智俱无散动故。其名曰金刚藏菩萨者。以智慧为金刚。能破诸惑故。藏者。明智德遍周名之为藏。宝藏菩萨者。法宝遍周名之宝藏。莲华藏菩萨者。明于众。行及涅槃生死无所染着故。德藏菩萨者。明众德圆满故。莲华德藏菩萨者。明无染众行庄严智德故。日藏菩萨者。明大智照用也。苏利耶藏菩萨者。此云日之照用也。无垢月藏菩萨者。明大慈悲心照俗破烦恼焰故。于一切国土普现庄严藏菩萨者。明福智二事遍周故。毗卢遮那藏菩萨者。云光明遍照之智。如是诸菩萨。以名下义解之可见。此一段有三十八个菩萨。如三十七个菩萨同名为藏者。即表三十七助道行门。如解脱月一人。即表三十七助道行中助菩提分清凉之果故。与诸菩萨作请法之主故。令诸大众闻法修行得清见者。悦意如华故名悦意华也。优钵罗德藏菩萨者。取青莲华为喻。以义取之可知。星宿王者。明自在无碍差别智分明故</p>
<p>第三入定分中。有二十五行经。义分为四段。一尔时金刚藏菩萨。有一行半经。总有三句经文。明金刚藏菩萨入定分。二入是三昧已下。至而现其前。有两行经。明同号诸佛来现前分。三作如是言已下。至能遍至一切处决定开悟故。有十六行经。明以二十六事因缘入此三昧分。四善男子已下。有五行经。明十方诸佛劝金刚藏菩萨令说法分。经云。金刚藏菩萨承佛神力。入菩萨大智慧光明三昧者。以如来智慧以为信进修行所作一切佛事。总是佛神力无我自作故三昧名。菩萨大智慧光明者。即是如来眉间所放。十地智慧中道之光明。名菩萨力焰明亦是初会中如来放眉间光。明名一切菩萨力智光明。总是十地道终佛智慧光明。今入三昧。还是此之智慧三昧说十地道之智慧。名菩萨大智慧光明。以根本智成菩萨大悲行故。十方各过十亿佛刹微尘数世界外。各有十亿佛刹微尘数诸佛同号金刚藏者。十亿表数之圆满无尽故。云世界外者。从十住十行十回向中佛果为外。今成此十地智德佛果名来现其前故。所以与入定菩萨同名者。明入定者。智慧会及与本位佛智合故。言十亿佛刹微尘为数者。明无作智用体遍周故。言十亿佛刹微尘数佛共加者。明位至会源自力与佛力会故。故下文亦是汝胜智力故。汝以毗卢遮那如来应正等觉本愿力故。威神力故者。明升此十地法门皆以十回向中一切诸佛本愿发起若无十大愿回向此位不能自成故。威神力者。由初发心皆乘如来一切智乘。威神之力而升此十地故。不离如来所作一切智用故。若不由乘如来一切智乘。云何至此十地之位。此智通因彻果同智地故。是故于此教中十信十住十行十回向位位有佛果故。此十地十一地中佛果取十回向中佛果同妙用也。通十信并五位进修中有六十重佛果。若但取入位有五十重佛果。通修行因共有一百重因果。以佛本位中十波罗蜜自具十重因果。明修行者。皆依此佛本因果上起。五位修行升进。以依本起名一百一十城之法门。总通取十回向中佛果同名为妙。以此十地十一地不更别立佛果之号。以十地十一地法同十回向法故。如佛本位十波罗蜜者。如初会举果劝修中如来是佛果。次十个菩萨上名同号为普者。明佛果位中普贤菩萨修十波罗蜜随行名殊。此是佛本因果行门故。四十众神天仿此而起。随十住十行十回向十地位。进修行别。十波罗蜜亦随升进行上亦名别。通十普贤四十众神天有五十。以十波罗蜜随行五位上升进。即有五十个菩萨行因五十个佛果。通为一百。常不离本佛果本十个普贤行名十。十通四十众神天为五十个波罗蜜行。一中摄十。即有五百种差别智门。方成万行圆满佛也。即安立一刹那际。为升进始终之时。例如龙女是刹那不出三生成佛。亦取十定品中以刹那际降神初生及入涅槃。以为时体本来如是。见时日迁者。情随妄想也。已上释汝以毗卢遮那如来应正等觉本愿力故威神力故竟。此一段识本发心及成果之因缘。皆乘初会中毗卢遮那智力十普贤行四十众神天所行行力。仿此而修。名乘佛神力。是如来愿力亦是汝胜智力故。已下十二行经。都举入三昧之所为。有二十四因缘。文义可知。第四段善男子。有五行经。是劝说分。有十事因缘。如文自明。云满一切智智故者。一满根本智。二满差别智</p>
<p>第四诸佛与力加持中。义分为三。一明诸佛十种加持。二明十种因缘法入是三昧。三明诸菩萨请说法。一尔时已下。至具足庄严。有五行半经。明十方诸佛与金刚藏菩萨十种力加持分。二何以故已下。有四行经。明举十种因缘法合入是三昧分。于此欲说十地法时诸佛加持有六。一十方诸佛同名现前加。二毗卢遮那本愿威神加。三诸佛与金刚藏十种法力加。四诸佛以言赞叹加。五诸佛各申右手摩顶加。六如来放光灌顶加。三如来菩萨请说有四。一如来放光光台劝说。二解脱月三请。三诸菩萨同请。四通诸佛放光劝说。总有六种加持四重请二劝说</p>
<p>第二正说分中。从尔时十方诸佛各申右手已下。至动地兴供以来。正说十地。且从初第一欢喜地中。长科为十段。一尔时十方诸佛各申右手已下。一段有十六行半经。明十方诸佛手摩金刚藏菩萨顶令起正说十种地名分。二尔时金刚藏菩萨已下。长行有五行。通偈颂有十行经。明金刚藏菩萨默然不说法。解脱月菩萨知众之心。为众请说十地法门分。三尔时大智无所畏金刚藏菩萨已下。长行通偈颂有七行经。明金刚藏菩萨以申默然不说之意。四尔时解脱月菩萨已下。通颂有九行经。明解脱月菩萨重请说法分。五尔时金刚藏菩萨已下。长行及颂有九行经。明金刚藏菩萨恐劣解随识者不能生信分。六尔时解脱月菩萨已下。一段通颂有十四行经。明解脱月三请。此众堪闻。若有得闻佛所护念愿说无疑分。七尔时诸大菩萨众已下。并颂有六行半经。明大众同请分。八尔时世尊已下。并颂有二十一行经。明十方世界如来各放眉间光灌金刚藏菩萨顶。互相照烛光作成台。光台出音声劝说十地分。九尔时金刚藏菩萨已下。长行并颂有十三行经。明金刚藏菩萨叹十地法门甚深出过情意识。唯智所知非言所及。承诸佛威神略说少许分</p>
<p>十佛子若有众生已下。至卷末已来。是正说。第一欢喜地行门分</p>
<p>此十段门中。大意有十。文自具足不烦更释。其十事者。一诸佛摩顶明印可许说。二总举十种地名。二默止待请方宣明法可贵不轻授物。四解脱月知时而三请。五金刚藏菩萨恐器劣而三止。六大众咸同请。七明堪闻者诸佛所加。不堪者元自不闻。八明光台出音劝说。九明佛光灌顶。十明金刚藏菩萨辞近法深略说少分。大意明此十地体与十信十住十行十回向十一地互作依止故。是故从十信十住十行十回向。总有十地行门次第。为以一个如来自在无碍大智同行一个十波罗蜜。以为方便进修故。总是初会十普贤法故。是故解脱月菩萨言。以字母等喻一切书字及数说无离字母。一切佛法皆以十地为本。明此十地为本明此十地法通因彻果不离如来根本智。依十普贤行。修差别智。满萨婆若海故。是故从初举果劝修中放眉间光。名菩萨力智光明。入佛足下轮中。用成十信。今还于如来眉间放光名菩萨力焰明。灌金刚藏菩萨顶。用说十地。足下光明以果成因生信。此光明说十地是所信之果终。是故今还放初信之十地智果之光。用灌加持金刚藏菩萨顶。令说此十地之行。从顶入者。明十地是一切菩萨中道之智果顶故。至一切智之尽处故。是故如来出现品法界品。总于如来眉间放光。总明果体智光圆满处故。又光从顶入者。明以从智顶处世行悲。称十回向中所发大愿令行满故。明此十地长养大慈悲门赴所愿满足故。是以善财知识以十女天表之。十一地明悲满从智遍利众生。以佛母摩耶生佛表之。须妙得其意方可知真。成信解之门升进之路。不穷大教无可以指南。从第十正说欢喜地行相门中。又分二义。一长科此位。二随文释义</p>
<p>第一长科此位者。于此欢喜地中。长科为十二段。一佛子若有众生深种善根已下。有十七行经。明初从凡夫地起三十种广大志乐深心入菩萨位生如来家分。二佛子菩萨住欢喜地已下。一段有二十三行经。明菩萨初入地位多欢喜分。三佛子此菩萨以大悲为首已下。一段有十六行经。明入初地已又生三十四种广大志乐分。四佛子菩萨住此欢喜地已下。有五十八行经。明住欢喜地兴发十种无尽广大誓愿分。五佛子此大愿已下。有七行半经。明前十无尽愿以十无尽句而能成就分。六佛子菩萨发如是大愿已下。有八行经。明发十无尽愿已得十种利益心十种信功用分。七佛子此菩萨复作是念已下。有十八行经。明菩萨知真愍俗随迷缘生起大慈悲分。八菩萨摩诃萨已下。有二十一行半经。明入初地菩萨随顺大慈大悲行施分。九佛子菩萨住此欢喜地已下。有十八行半经。明以大愿力得见多百千万亿佛及行四摄摄众生分。十佛子菩萨摩诃萨已下。有二十八行半经。明菩萨入初地时善问地地次第进修对。治障碍分。十一佛子菩萨摩诃萨已下。有二十行半经。明菩萨入位受职分。十二若人集众善已下。有四十六行颂。颂前之法分</p>
<p>第二随文释义者。从初段中。经云。佛子若有众生深种善根者。即如此段中生三十种志乐广大是也。善修诸行善集助道者。即十波罗蜜三十七助菩提行观是也。从四念观常念观身空无性相观。受不在内外中间。观心无住观法无我。勤行此观名四正勤。心称所观得法无我名四如意足。以得法无我故获得五根。以观达真不退名五根。五根者。信进念定慧。以不退生死正信根成故。随行不染不与情俱。名之为力。力者。如前五根随境不退不与情合。但与智俱。名之为力。即便获得七菩提分法。七觉者。念觉支。择法觉支。精进觉支。喜觉支。舍觉支。猗觉支。此心称理为猗定觉支。以得此七种觉支分获得八种正道分。八正道者。正见。正思惟。正精进。正念。正定。正语。正业。正命。是也。解云。以入佛智名为正见。以智观法名正思惟。依五位法而行修名正精进。常与智合不与情俱名为正念。心无生灭而能发起诸佛智慧。及起无量大神通力名为正定。善能分别人天外道三乘一乘邪见正见邪定正定邪行正行。名为正语。善简自他一切邪业。善显佛智慧等一切众生同共有之名为正业。令一切众生人天外道世间生死及三乘出世解脱法门。皆令回向如来根本一切智心。本无情动。名为正命。如三十种广大志乐。如经具明。从佛子菩萨始发如是心已下。有五行经。都结菩萨能发此三十种广大志乐始发如是心。即超凡夫地入菩萨位生如来家。此一段通收前十住中初发心住。同此十地中初欢喜地。生如来家为真佛子。为明同乘一如来智慧为体故。明五位中差别行及差别智无前后始终一时同进故。非同三乘逐情法故。法行虽广是一佛智印。诸法非前后故。故此十地法返成前十住十行十回向法。非是此十地别有法来。犹如萝菔从根生叶。复以叶滋根。亦如种谷以果生苗苗熟果成还初果也。如善财见慈氏如来。慈氏如来还令却见文殊。明果不离因中果也。又如人初生至三十而长终但以长初生为大故。非别有大来。又初生至老大时无先后也。以智为先导。非情所收。无先后异也。此一乘五位法门。智为先导。无先后故。五位之行教辩升。进同异差别。虽立升降差别。但明一法界智中阶级。非如情见阶级故。以智照之可见。亦如龙女一刹那际三生具行成佛是也。三乘之种不体会法华经会权就实之意。反云是化要经三祇劫方得成佛。此是法界大智宅外门前之见也。犹住草庵。且免三界粗苦之乐。得三种意生身。住火宅门外。权设三车。是以机案有凭据之乘以净土秽土有二别故。未入法界大智生死涅槃无依住故。智悲无限佛本报居华藏海宅故。以众生海即佛海故。众生智是如来智。于一毛孔以智所观。一切刹海凡圣同在其中。于刹那中普见无限三世劫海。无有始终。不同权教定时劫净秽全作差别法故。此经十地之法门莫以三乘留惑。或以愿力不取净土。留身秽境。以悲化众生等解。皆不称此之法界普光明大智本宅之门。须改三乘之见网眇目者。令圆灭存留惑及净秽土之漏身。始可称智身之广大入此不动广大智身。方名欢喜地不动相应也。亦是十信中不动智佛为体。十住十行十回向随升进立名。至此位。归本名故。论主乃为颂曰</p>
<p>　无限智悲成佛德　　佛以智悲成十地</p>
<p>　还将十地成诸位　　前后五位加行门</p>
<p>　不离十地智悲起　　是故十地初发心</p>
<p>　发心即入十地智　　虽然五位方便殊</p>
<p>　只为成熟十地智　　犹如迅鸟飞虚空</p>
<p>　不废游行无所至　　亦如鱼龙游水中</p>
<p>　不废常游不离水　　如是五位行差别</p>
<p>　不废差别不离智　　所有日月岁差别</p>
<p>　以智法印无别异　　智体不成亦不坏</p>
<p>　以明诸位除习气　　了习无习悲行成</p>
<p>　万行常兴无作智　</p>
<p>如是无碍智是观达。无碍因观所成。皆以自然无作智为体。亦名不动智无依。无可动故。如是安立五位升进之门。有十一事因缘。何者为十一。一令发菩提心者不滞一法而生懈慢。二令发菩提心者得智修行诸行。三令发菩提心者以愿起智从悲。四令行慈悲者坚固圆满。五令发菩提心者自治随俗习气。以诸波罗蜜令升进智悲之境。六令发菩提心者从位知行对治习惑进修智门。七为发菩提心者简辨三乘一乘及人天等差别诸行。八令发菩提心者自知自行所至之缘。九令发菩提心者明三乘一乘摄化广狭福智减增。十明古今诸佛化仪常尔。十一如炼真金不离金体十度炼冶转更明净。且略释欢喜地。十二门中初门十七行经竟。自余如下更明</p>
<p>第三次释第二段中二十五行经。分为五段。一佛子菩萨住欢喜地已下。至多无嗔恨。有两行半经。此一段明菩萨入初欢喜地多欢喜分。二佛子已下。至复作是念。有五行半经。明正说此位菩萨欢喜地意有十种欢喜。如此一段。明见闻念诸佛法故生欢喜分。三我转离一切世间境界故已下。至何以故。有六行半经。有十种欢喜。明自知得佛智慧永离苦源。此一段入法故生欢喜分。四此菩萨得欢喜地已下。至何以故。可有两行半经。明入此欢喜地已能离五种怖畏分。五此菩萨已下。至毛竖等事。有七行经。正说离五怖畏所缘分。此之已上二十五行经。如文自具。不烦更释</p>
<p>第三段从佛子已下。有十五行半经。分为三段。一从佛子已下。修一切善根而得成就。有一行半经。此一段更劝勤修信进助菩提行无疲懈分。二所谓信增上故已下。至上上殊胜道故。有十二行半经。此一段明以三十种法增上进修净治此地法分。三佛子已下。有一行半经。此一段明都结劝修住地分。如上十五行半经。经文自具。不烦更释</p>
<p>第四段五十七行半经。分为十二段</p>
<p>一佛子已下。至如是大作用。有一行半经。是都举此地所堪为十大愿分</p>
<p>二所谓已下。至无有休息。可三行半经。明愿以一切供养具供养一切诸佛如法界虚空界无休息分</p>
<p>三又发大愿已下。至无有休息。有三行经。明愿一切佛法护持无休息分</p>
<p>四又发大愿已下。至无休息。有四行半经。明愿一切世界佛出兴世皆往诣供养为上首受行正法无休息分</p>
<p>五又发大愿已下。至无有休息。可四行半经。明菩萨广大行不离诸波罗蜜净治诸地有总别同异成坏等六相如实说教化众生无休息分。此一段如五位升进。随位安立十波罗蜜十菩萨行十佛世界十佛名号。总是一波罗蜜中随行成名。于五位中俱有五百。为一波罗蜜中具十。十中具百。随五位上加行同异上有五百。即如初会中菩萨神天等众。一众有十。十众有百。五十众上有五百。各各位中随当位菩萨神天名下义。是波罗蜜行。又善财四众各具五百者。是为一中具足十义。名之为总。其行殊途。名之为别。一智无二。名之为同。随行报殊。名之为异。能成别报。名之为成。因果本虚。名之为坏。为行行无体故。且如波罗蜜一中有此六门。一能破悭贪等十烦恼结。名之为坏。二能成善果。名之为成。三众惑虽多舍通多法。名之为总。四殊招别果。名之为别。五终归一智。名之为同。六随惑对治。名之为异。此之六相之法。于一切法中总具此六门。一一人法行门中。以智观之可见。若一一法门中无此六义皆偏见也。又一波罗蜜上见十波罗蜜。即舍义通该无法不遍。余准例知</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>