<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>说无垢称经疏卷第一(本)</p>
<p>　　　　大慈恩寺沙门基撰</p>
<p>详夫。实际凝空。启玄枢于不二。权方孕道。演妙宝于无三。或显敞鸿猷。高谢金轮之业。或密开冲最。俯赞玉璞之绪。咸欲清炎楚慧雨。荡渠溺以慈津。指九有而会十空。征八解而敷七觉。至哉赫矣。难得而名焉。今此经者。含众旨之大虚。绾群筌之天沼。理穷真俗之府。迹轶心言之外。杳神机而靡测。湛粹德而难思。变百亿于足按。运三千于掌握。合盖罗于万像。彰尘岳之危浮。丈室总八希。照真场而永净。纳妙高于毫芥。境均大小。灌巨海于蹄涔。织齐宽狭。阐玄门之秘键。移觉苑之道获。出朽宅之牛轩。渡洋河之象驾。所以西靡玉谍东耀金姿。竞赏一真。已经六译。既而华梵悬隔。音韵所乖。或仿佛于遵文。而糟粕于玄旨。大师皎中宗于行月。镜圆教于情台。维绝纽而裕后昆。缉颓纲以格前范。陶甄得失。商搉词义。载译此经。或遵真轨。说无垢称经。序品第一者。振金声于金口。扬玉字于玉麾。警涛群聪。宣畅云说。道融真宰。业檀灵机。韬紫袂以潜仪。偶玄儒以耀彩。或权或实。示寝疾而演大方。乍隐乍显。假对扬以光体命。播英声之十子。皆词道屈。标灌顶之一人。承威才暗。既清梵行。且肃神[木*禁]。雅誉远彰。名无垢称。经者。贯也摄也。贯二理而不亏。摄四生而莫坠。序者。由也始也。陈教起之因由。作法兴之渐始。品者。类也别也。区分玄旨。条贯幽筌。类别而彰。目之为品。此经部成六卷。合有一十四品。今此建初。故名第一</p>
<p>经。如是我闻</p>
<p>赞曰。今解此经。合以六门分别。一经起所因。二经之宗绪。三明经体性。四叙经不同。五科品所从。六释本文义。第一经起所因。略有五种。一为令众生起欣厌故。二为令二乘有取舍故。三为显菩萨内外修故。四为显如来威德大德故。五时众根熟所宜闻故。一为令众生起欣厌者。仰寻。佛现利生。莫过二种。一现身。二说法。且论诸佛之身。本来无二。故涅槃云。若能计三宝常住同真谛。此即是诸佛最胜之上愿。随众所宜闻见。乃分三种。一法身。即离妄之真理。二报身。即会真之实智。三化身。即应物之权质。故佛地经云。自性法受用变化差别转。昔由虚妄所[雨/復]。俗事翳而愚生。今假真法而修。正理明而报起。夫理为觉道之本。显位而号法身。报为圣德之先。修圆而称报体。妙理则中人未了(妙理者。佛性法身。中人者。十地菩萨。十地菩萨。犹未明了佛性法身。故菩萨地云。第十地菩萨。现缘境像。如明眼人隔于轻系而观像论亦言。诸佛法身。唯与诸佛与佛。乃能知之。中人既未了。下人故不知也)。上智亦下愚不知(上智者。佛智报身。下愚者。二乘凡夫。二乘凡夫。未能知佛之真智。故法花云。假使满世间。皆如舍利弗。尽思共度量。不能知佛智。下文未知。中人亦未了)。是以应物器而显化形(分身百亿。化二乘凡夫。化身之妙用)。逗生机而现证觉(现妙大身。化十地菩萨。他受用身之妙用)。自如征空壁彩。洞皎无涯。注水琁光。辉华有极。佛身权实。取譬可明。故下经云。众会瞻仰大牟尼。靡不心生清净信。各见世尊在其前。斯则如来不共相。身既无异。随宜说三。法亦无差。住机成四。如如意珠随求雨宝。犹天帝鼓应念发声。法有四种。一教。二理。三行。四果。法虽万差。不过此四。意解能诠。名之为教。教之所诠。称之为理。随理所修。因之为行。因修所证。号之为果。然此四种。各自无二。任缘有异。并通三乘故。下经言。佛以一音演说法。众生各各随所解。普得受用获其利。斯即如来不共相。此乃教一。任缘通三。亦即法花一雨普润。三乘三草。二圣二木。生长不同。此乃教同而机有异。成三乘法。此经又云佛以一音演说法。或有恐畏或欢喜。或生厌离或断疑。斯则如来不共相。此亦理一。任缘通三。宝性论之河性无差。兔马象三渡之有别。此乃理同而证有异。成三乘义。法花经中。衣裓机案。唯有一门。出处虽殊。离诸灾难。及取牛车之因是等。胜鬘又言。正法住。正法灭。波罗提木叉。毗尼。出家。受具足。此六法为大乘。故诸经论二藏。善盖名住。除障名灭。戒中略本。名波罗提木叉。广律本名毗尼。此乃所学三藏之法。能学之人名出家。受具足二乘。人法合成六处。既言皆为大乘故说。故知小学为成大因。此乃行同而修有异。顿渐别故成三乘业。法花又云。中路说化城息处。故说二。三车初诱。后等赐牛。此乃果同。而设有异。假实别故。成三乘果。故知。所说法性无差。任彼外缘。分成种种。由此经起略有五因。宁知令众生起于欣厌。欣厌有二。一内欣厌。二外欣厌。内欣厌者。厌谓厌生死身。欣谓欣当佛身。方便品云。时无垢称以大方便。现身有疾。以其疾故。国王大臣长者居士。无数千人。皆往问疾。时无垢称。广为说法。言诸仁者。是四大种所合成身。无常无强。无坚无力。朽故速疾。不可保信。为苦所恼。众病之器。多诸过患。变坏之法。诸仁者。如此之身。其聪慧者。所不为怙。乃至广说。诸仁者。于如此身。应生厌离。于如来身。应起欣乐。如来身者。无量善法共所集成。从修无量胜福慧生。从戒定慧解脱解脱智见所生。乃至广说。诸仁者。如来之身。功德如是。汝等皆应发心求证。汝等欲得如是之身。息除一切有情病者。当发阿耨多罗三藐三菩提心。遣厌苦心。断除苦本。令欣佛体。修行佛因。故知。示疾现不思议。欲令众生起内欣厌。又对扬事毕。将赴庵园。佛边大众。皆现金色。知欣厌者。后必果心。外欣厌者。厌谓杂秽王。欣谓欣清净土。此经净土有二。一此圣现。二他圣现。秽土亦二。一众生现。一释迦现。校勘上下说经始终。所依之土。两秽二净。初佛在广严城庵罗园内。为诸四众广说妙法。宝性献盖。赞性佛诸疑。佛现神通。合盖酬问。未明异义国土居常。田告宝性。若欲勤修严净佛土先。应方便严净自心。鹙子承佛威神。忽作是念。若菩萨心净佛土严净者。勿我世尊行菩萨时。心不严净。而土杂秽。佛难喻诘。鹙子未知。持髻广陈其方欲悟。世尊拂众疑。或指按大千。云变妙宝庄严。鹙子始赞希见。宝性五百童子。既证无生。八万四千众生。皆闻兴觉慧。化缘既毕。时会所堪。佛摄神通。世界如故。后佛遣妙吉祥。问无垢称疾对扬事讫。将赴庵园。菩萨行品中。表彼示现难思。庵园欻然广博。迄至说于经。未更无变秽之文。彰厌秽而欣净方。究竟必当严净。初三现秽土。二四变净刹。初我世尊。自变净土。后净名妙德。重隔秽方。故言净土此圣所变。佛净名等。俱此圣故。他圣现者。他圣有二。一香台品中。鹙子念食时。无垢称遂现神通。上方去此。过三十二殑伽沙等诸佛世界。有佛世界。名曰妙香。其中佛号最上香台。彼界一切。皆香所成。都无二乘。唯有清净诸大菩萨。时此大众。皆都观彼佛国界等事。有千众生。皆发菩提之意。十千菩萨。并证无生法忍。二观如来品中。下人不知上位。鹙子心忽疑生。此无垢称。从何来此。佛言。妙喜世界。有无动如来。彼为度此众生而来至此。大众心生渴仰。欲见妙喜功德庄严清净佛土诸菩萨等。时无垢称。断取彼界。置右手掌。如陶家轮。犹花鬘贯。入此界中。示诸大众。虽复彼此二界相杂。各见所居。与本无异。佛告大众。欲得如是庄严佛土。皆当随学无动如来。本所修行。时此土有八十四那庾多数诸人天等。皆发无上正等觉心。愿生彼界。世尊悉记一切当生。此二名为他圣所现。香台无动。俱他圣故。令厌秽土不起恶因。遣欣净方修持净业。由斯变土现不思议。欲令众生起外欣厌。凡夫众生。闻法修学。必以欣厌而为根本。经中。此圣所变净方有二。一释迦自变。二净名妙德欲来预变。化所变净土亦二。一远观妙香。二近瞻妙喜秽土亦二。一众生变。二释迦变。故序品言。告舍利子。我佛国土。常净若此。为欲成熟下劣有情。是故示现无量过失杂秽土耳。譬如三十三天。共宝器食。随业所招。其食有异。如是舍利子。无量有情。生一佛土。随心净秽。所见有异。是故。净者本圣者土。神力令余下劣有情。亦得变净。由此。秽者本是下劣有情之土。圣者随之。亦为秽。此诸身土。有漏无漏。或真或似。准果准圆。准凡准圣。自识异识。所变净秽。如唯识论。并应分别。此圣变净。略有二缘。一拂小疑。二警群意。他圣变净。并为一切如来变秽。但为二乘及凡夫类。非为菩萨。问。何故鹙子生疑。如来自变净土。净名将至。妙德预变宝方。答。拂疑破病。如来自变净方。警动群情。妙德预变严刹。问。妙香净刹。净名何不持来。妙喜宝方。净名摄持于掌。答。妙香须饭。食见而不持来。妙喜现通。令见亦持于掌。神通济利。不一权方。何必并遣持来。齐令俱见。问。佛本济生。利成欣厌。何不亦令见净。而唯暂隔秽方。答。机向熟。而缘须暂令见净。缘不须而未熟。摄秽方。二为令二乘有取舍者。取舍有二。一内取舍。二外取舍。内取舍者。舍谓舍二乘心。取谓取大乘智。障有二种。一烦恼障。二所知障。初障涅槃。后障菩提。声闻断初。已超生死。得涅槃讫。不能断后。未证菩提。不达诸法。故分别心。二乘现有。由此劣法。彼亦成熟无分别智。菩萨所成。由斯胜法。此亦成熟。取舍之道。其义明矣。由此。鹙子宴坐。寂然身心。动现威仪。常居灭定。目连说法。利诸居士。示法离言。乃名真说。饮光乞食。从贫舍富。令等慈悲修行坏执。善现持钵。修行舍卫城。化人其舍理等。乃可取之。满慈谈演。教诸新学。遣授大法。勿以声闻剪剃随佛。决择苦空。何以分别之心。而说实相之法。无灭天眼。明见大千。有无之行双征。而定之见方达。近执出二人之罪。诃令勿扰其心。心垢而罪生。心净垢还灭。执日赞出家之德。诱彼幼童。教舍分别而为无为。是为出家之利。世尊现身有疾。庆喜缘斯乞乳。说佛无漏之身。令舍二乘之见。窃观昔时逢遇。尚劝舍分别之心。况示疾而演大方。不赞授菩萨之智。所以问疾品中。吉祥将往问疾。净名先空其舍。既同十方佛之。亦现空其分别。不思议品中。鹙子希床。诃令为法。后请灯王之座。安处菩萨声闻。广说不可思议。谈非二乘境界。饮光引生盲。自喻不了解之难思。观有情品中。天女散花。声闻便着。鹙子以花不如法。尽其神力去之。天女曰。是花如法。尊者自不如法。花无分别。尊者有之。香台品中。鹙子见日时将至。心思所食。便香台之食。劝舍声闻之意。故摄论云。三种练磨。断除四处。障二乘作意。诸疑离疑心。有分别便迷其境。分别若除。乃冥正理故。有分别者。未契真宗之妙。莫证菩提。无分别者。遂会玄门之极。方成大觉。故知示疾现不思议。欲令二乘起内欣厌。声闻苦身。任运便灭。故内欣厌。唯说智心。分别心灭。妄境乃空。正智既生。其理便现。问。声闻独觉。随往众多。何独鹙子一人。屡有词理之屈。答。声闻巨众。鹙子独高。举首对扬。知余并屈。外欣厌者。厌谓厌离秽土。欣谓欣清净土。佛土有三。一法性土。法身所居。真如之理。二受用土。报身所居。众宝严饰。三变化土。化身所居。净秽不定。至下经文。具广分别。虽复妙德净名。俱变庵园使净。通警时闻大众。何独为化声闻。唯有持髻对申。世尊足按。大千变净。寻复如常。此唯独化声闻。为止鹙子之疑故也。虽亦大众同见。不应独为声闻。鹙子时独生疑。故此俱称为现。即初现净刹。为令二乘有外欣厌。后时所现。并为一切。事既同上。不能具陈。心清净故佛土亦净。心有垢故佛土亦垢。所以上来欣厌取舍。皆言内外。三为显菩萨内外修者。菩萨所修。虽难别举。总而略例。不过二种。一内修。二外修。内修者。内修己身所应成就自利功德。即大智等。而为上首。外修者。外修利他所应成就利他功德。即大悲等。而为上首。成唯识说。虽菩萨所修随其意乐。一切皆通自他利品。济拔众生。即己利故。自所进修。为众生故。而随胜显。六到彼岸诸相好业菩提分等。名自利行。六种神通四种无量四摄事等。名利他行。自利行者。此经序品叹菩萨德中云。诸佛威德常所加持。善护法城。能摄正法。绍三宝种使不绝。乃至广说。诸有所作。亦不唐捐。又宝性问净土相。云何名为严净佛土。世尊告曰。修回向土。是菩萨净土。菩萨得菩提时。其国具足众德庄严。又菩提分品说。诸菩萨虽复行于五无间趣。而无恚恼忿害毒心。又普现一切色身菩萨。问无垢称父母等类。无垢称言。慧度菩萨母。善方便为父。母间真导师。无不由是生。惠度第六。自利德也。方便第七利他德也。又菩萨行品中。上方九百万菩萨。请释迦言。愿赐少法。当还本土。世尊告曰。有诸菩萨解脱法门。名为有尽无尽。汝当修学。有尽者。即是有为有生灭法。言无尽者。则是无为无生灭法。如是一切自利功德。皆是菩萨内所应修。一切皆以智为主故。恐文繁广。自利行中。但举尔所。余皆准知。利他行者。序品叹德中言。以大师子吼声敷演。美音遐振。周遍十方。乃至广说。其见闻者。无不蒙益。后长者子宝性。请问净佛土相。及诸菩萨修佛土相。世尊告曰。诸有情土。是为菩萨严净佛土。随诸有情增长饶益。即便摄受严净佛土。方便品中。叹无垢称言。善于智度。通达方便。大愿成满。明了有情意乐及行。又菩提分品言。菩萨虽复行于焰魔王趣。而集广大福惠资粮。又普现一切色身菩萨。问无垢称父母等类。无垢称言。虽知诸佛国及与众生空。而常修净土。利物无懈怠。又菩萨行品中。上方菩萨。请释迦言。愿赐少法。当还本土。世尊告曰。云何名为不尽有为。谓诸菩萨不弃大慈。不舍大悲。云何名为不尽无为。虽观无我。而于有情。不舍大悲。是名菩萨不住无为。上利他行。恐文繁广。且举尔所。余准可知。如是一切利他功德。皆是菩萨外所应修。如是菩萨凡圣。通论趣与未趣。总相兼说。莫过七地。一种姓地。二胜解行地。三净胜意乐地。四行正行地。五决定地。六决定行地。七到究竟地。此七地中。初有种姓而未能修。次虽能修。而未能证。后之之地。虽皆证得。后位胜前。又有十地。一住种姓。二已趣入。三未净意乐。未入初地。四已净意乐。已入初地。五未成就。未至到究竟地。六已成就。已至到究竟地。七未堕决定。未成熟中。七地已前。八已堕决定。住八九地。九一生所系。到究竟位中。十最后有。即第十地。此等菩萨所修诸行。别虽无边。总类而论。不过四种。一波罗密行。二菩萨分行。三诸神通行。四成熟有情行。恐文繁广。不获指陈。至下文中。当别显说随应。是此内外应修。然诸菩萨。有五种生。一除灾生。谓诸菩萨。大愿自在二种力故。于饥馑厄难时。为令众生少用功力。而得存济。于大鱼等种类中生。身形广大。以自身内。普给一切饥饿众生。或持明咒。或为药王。救诸疾疫。邻国战诤。具势息除。有情乖违。诫言和解。恶主逼迫。生彼调顺。诸有邪见。生彼天处。方便除断。此等一切。名除灾生。二随类生。谓诸菩萨。以大愿自在。随于一切种类中生。而为上首。方便化导。彼所行恶。而自不行。彼不行善。而自行之。方便劝说。除彼过失。三大势生。谓诸菩萨。禀性生时。寿量形色。族姓自在。及富贵等。诸异熟果。一切世间。最为殊胜。四增上生。谓诸菩萨。初地作转轮王。王瞻部州。二地作金轮王。王四天下。三地作忉利天王。四地作夜摩天王。五地作都史多天王。六地作乐变化天王。七地作他化自在天王。八地作初禅天王。九地作二禅王。第十地菩萨作大自在。过色究竟。第四禅王。一切生处。最为第一。避四天王。无定主故。避第三禅。世极乐故。五最胜生。谓诸菩萨。菩提资粮。已极圆满。生波罗门家大国师家。或生刹帝利大国王家。能现等觉。广作佛事。如菩萨地四十八卷。当广分别。准无垢称。此五生中。资财无量。摄受贫乏。得名除灾生。若在长者。长者中尊。为说法胜。得名随类生。已曾供养无量诸佛。深植德本。因既大故。果亦不小。得名大势生。现身不受十王果。故非增上生。相非后身之菩萨。故非最后生。或复唯是随类生。摄于一切类。皆为上首。化一切故。皆由菩萨内外修习自利利他故。能现此为诸菩萨。有如是类。有如是生。行利益故。此经下文。香台品中。无垢称语上方菩萨言。如是大士。释迦如来。能为难事。隐[雨/復]无量尊贵功德。不惮功劳。方便调伏刚强众生。诸菩萨众。生此土者。亦能堪忍种种劳倦。成就坚牢大悲精进。助扬如来无上正法。利乐有情。堪忍世界。行菩萨行。饶益有情。住于一生。所得功德。多于一切妙香世界。百千大劫。行菩萨行。利乐功德。由此世界有十种修习善法故。谓以惠施摄诸贫穷。乃至以四摄摄众生故。虽知一切菩萨。皆修内外二行。此经为显此土菩萨。修不可思议殊胜之行。胜余佛土故。四为显如来威德大者。诸佛圣德。虽复百千。以类而论。不过二种。一大威力。二大神德。威力有三。一圣威力。二法威力。三俱生威力。圣威力者。谓佛昔时修习定力。今者依定。得定自在。随其所愿。一切事成。以调柔故。善修心故。名圣威力。法威力者。谓昔菩萨修六度等诸殊胜法。有广大果。有大胜利。名法威力。俱生威力者。谓佛往昔先集广大福德资粮。证得俱生甚希奇法。名俱生威力。初圣威力。即六神通。一神境智作证通。二随念宿住智作证通。三天耳智作证通。四见死生智作证通。五知心差别智作证通。六漏尽智作证通。初神境通有二。一能变。二能化。变谓先有而改易之。即十八变。一振动。二炽然。三流布。四示现。五转变。六往来。七卷。八舒。九众像入身。十同类往趣。十一显。十二隐。十三所作自在。十四制他神通。十五能施辨才。十六能施忆念。十七能施安乐。十八放大光明。化谓先无而今有也。即三种化。化身。化境。及化语。如上所说。变化二种。能为二事。一引诸众生入佛圣教。二惠施无量受苦众生。声闻神通。唯至二千。独觉神通。能至三千。如来神通。于一念顷能遍十方。菩萨初地。至百佛世界。乃至十地。随其品类多少之数。如十地经说其分限。乃至漏尽通。二乘但能断漏种现。不断粗重。自知漏尽。而不知他及漏尽方便。亦不知他于漏尽得有增上慢。如来具断种现随眠。而能了知自他漏尽及尽方便。亦能知他有增上慢。自无染污。亦善为他广分别说诸增上慢。即此所说六种神变。此经序品云。宝性五百献盖。佛合为一。遍[雨/復]大千。此即下八变中第五转变。转多为一故。亦即第八舒。舒小为大故。尔时世尊。知诸大众心怀犹豫。以足指案此大地。即时三千大千世界。无量有千妙宝庄严。亦即第五转变所摄。据实而论。菩萨所见本是净土。二乘凡夫见是秽土。今为二乘等。转换秽方。变为净土故。是第五转变所摄。还摄为秽。亦复如是。由佛胜解。能转变故。问疾品中。时无垢称。以大神力。令其室空。除诸所有。唯置一床。现疾而卧。即十八变中。第十二隐摄。隐没所有。令不现故。不思议品中。鹙子希床。诃令为法。后无垢称。问妙吉祥。何等佛土有宝座。妙吉祥言。东方去此。广三十六恒河沙佛国。有佛世界。名山幢。佛号山灯王。佛身长八十四亿踰膳那量。其师子座。高六十八亿踰膳那。菩萨身长四十二亿踰膳那。座高三十四亿踰膳那。最为殊妙。时无垢称。起大神通。山灯王佛。遣三十二亿大师子座。来入其室。十八变中。第六住来。亦第十三所作自在。念来即来。得自在故。无垢称室。欻然广博严净广。博者。第八变舒也。变小令大故。悉能苞容三十二亿师子之座。不相妨碍。广严大城。乃至阿素洛等所住宫殿。亦不迫迮。悉见如本。前后无异。第九众像入身也。众像不小。身亦不大。故此所摄。身为主故。以此名身。大像入小。室此所摄。令诸菩萨各自变身。为四十二亿踰膳那量。升师子座。此乃第八舒也舒小为大故。无垢称语舍利弗言。诸佛如来住解脱。名不可思议。能以妙高山王。内于芥子。四大海水。内于毛孔。以大千界。置手掌中。此之三种。大小二事。皆无增减。亦即是此众像入身。或七日以为一劫。第八舒也。短为长故。或促一劫以为七日。第七卷摄。促长为短故。如是一切住解脱不可思议。佛之神力。广说如下。皆是此中十八神变。三种化摄。观有情品。天女散花。花是神境智通中化境也。化为也香等故。八希有中第一奇云。此室常有金色光明。即第十八变放大光明。乃至第八。此室常现一切佛土功德庄严。诸天宫殿。众妙绮饰。亦即是此转变所摄。或即亦是众像入身。香台品中。化为菩萨。上往妙香。请佛饭食。及九百万菩萨。俱来至此。第六往来也。举众皆见菩萨往彼等事。即是第四示现所摄。示现彼事。令众见故。化九百万座等。即是化境。本无而有故。大众食饭。而乃有余。此亦舒也。舒小令多故。如是广说。不动佛事。皆是此摄。至下一一当应别配。此上所说。皆是圣者神通威力。次法威力。由昔菩萨修行六度之威刃故。能为四相。一断障。二资粮成就。三饶益自他。四与当来果。由布施故。能断悭吝。能作自己菩提资粮。亦能除他饥渴疾病匮乏众苦。当来富乐。得大禄位财宝朋党大眷属故。乃至由般若故。能断无明。为己资粮。能以四摄。成熟有情。如境觉了。引大净喜。普为有情称理说法。令获现后利益安乐。摄诸善根。能正所作。当来能证二障离系。随其次第。配其四相。世界。悭吝无明。一切皆断。乃至禄位财宝朋党眷属。摄诸善根。二证离系故。此显善法威力。后俱生威力。谓性能忆本生诸事。任运为者情。堪忍受大苦。穷都史天寿量方没。寿量形色。名称胜彼。下生入胎。放光远照。入住出胎。三时正知。生行七步。不待扶持。威德天龙。散香供养。相好严身。摧灭魔横。支节皆备。那罗延力。童稚自然。达解工巧。无师能证无上菩提。大梵天王。自然劝请。云雷惊怖。入定不动。蠕动归向附信菩萨。既成佛已。下至傍生。亦来供养。云龙常候。洗便降雨。游行不落坐。树枝条并皆垂影。随荫其身。曾不亏舍。魔于六年求便不得。癞痫乱见。复其本心。逆胎得顺。盲者得眼。聋者得听。三毒得除。常右胁卧。处草蓐等。曾无动乱。虽现睡眠。而无转侧。风不动衣。行如师子。步若牛王。先举右足。后方移左。地随高下。无砾石等。门应大小。食并弹碎。般涅槃时。大地振动。众星晃曜。交流而须。如是等事。名俱生威力。非是神通威力所作。此经具陈。香台灯王无动药王释迦五佛。神通威力。余随所应。有无准说。不能一一预显其事。至下文中。当广指示。大圣德者。谓显如来十号圆满。二断二智。名大圣德。二断者。谓烦恼障习断。所知障习断。即二障尽。所显真理。因断障显。是断性故。名之为断。二智者。断烦恼障已不随转智。即生空智。断所知障已。于一切境无障碍智。即法空智。复可说三智。谓清净智。一切智。无滞智。又佛百四十不共佛法。谓三十二相。八十随好。四一切种清净。四无所畏。十力。三念住。三不护大悲。无妄失法。永害习气。一切种妙智。及佛无诤愿智。无碍解等。如是皆名大圣德法。如瑜伽第四十八及四十九中。显此功德体义差别。今此经中。显佛有七种最胜。名大圣德。一所依胜。显佛身有诸相好故。二正行胜。由佛二利。利益安乐。哀愍世间。令诸天人获得义利。三圆满胜。谓佛戒见轨则净命四种皆满。四智慧胜。由佛四无碍解皆成就故。五威力胜。具六通故。六断胜。二障习气皆永断故。七住胜。多住无上等三住。谓圣天梵住。三解脱门。及灭尽定。名圣住。多住灭尽定。四静虑名天住。多住无动第四静虑。四无量名梵住。多住大悲。由此昼夜六时。以佛眼观察世间。谁于善根有增有减。及得三乘。此经上下。显此七胜。名大圣德。成力圣威德。合名第四如来威德。五时众根熟所宜闻者。佛以大悲智眼。昼夜六时。观察一切世间。方便善利。无其四失。一无非处。二无非时。三无非法。四无非器。况此经云。诸佛如来威仪进止。凡所施为。无非佛事。故说此经。时众宜闻。非是虚施听众无益。此经总有十三位益。且初序品。因说佛土严净之相。五百长者子。得无生忍。八万四千人。皆发无上正等觉心。三万二千人。知有为法无常。远尘离垢。得法眼净。八千比丘。漏尽意解。方便品中。净名示疾。因问说法。无数千人。皆发无上正等觉心。声闻菩萨二品中。先逢净名。虽彼时闻各有悟道遣去。答佛不说得道。问疾品中。因共谈论。八千天子。皆发无上正等觉心。不思议品中。大迦叶引生盲。自喻不了解脱法门。三万二千天子。皆发无上正等觉心。八千菩萨。得入菩萨方便善巧智。力所入不可思议解脱境界。观有情品。菩提分品。不说得道。入不二法门品中。五千菩萨。皆入不二法门。香台品中。说十种事胜余佛土。成就八法。生于净土。五千天子。皆发无上正等觉心。十千菩萨。得无生法忍。菩萨行品中。上方九百万菩萨。闻有尽无尽法欢喜。以妙香花。散大千界。供养佛法及菩萨已。忽然不现。还到彼国。观如来品中。因见妙喜世界不动如来。十加那由他人。皆发无上正等觉心。愿生彼界。佛记当生。法供养品。嘱累品。不说得道。二经之宗绪者。此方先德。依现所有经论义旨。总立四宗。一立性宗。成立三科法皆有体。萨婆多部是。迦延杂心婆沙之类。二破性宗。诸法有相。都无实性。破前立性。成实论是。三破相宗。非但性空。诸法相状亦非实有。般若等经。中百等是。四显实宗。明一切法真实道理。随其所应。有空有有。涅槃花严楞伽等是。若其经论唯有尔许。可定四宗。只如旧阿含经云。舍利弗入涅槃时。无色界天泪下。如春细雨。大众部经。何宗所摄。梵网六十二见经。并舍利弗阿毗昙。正量部教。三弥帝论。上座部论。如是等经论。并非四宗。何得唯言总有四宗。今依新翻经论。总依诸教。教类有三。以理标宗。宗乃有八。教类三者。解深密经第二卷中。世尊广为胜义生菩萨。依遍计所执体相无故。说相无自性性。性依他起上无遍计所执自然生故。说生无自性性。依圆成实上无遍计所执故。说胜义无自性性。说三无性。皆依无于遍计所执。已胜义生。深生领解。广说世间毗湿缚药。杂彩画地。熟苏虚空诸譬喻已。世尊赞叹善解所说。胜义生菩萨。复白佛言。世尊初于一时。在波罗痆斯仙人堕处施鹿林中。唯为发趣声闻乘者。以四谛相。转正法轮。虽是甚奇甚为希有。一切世间诸天人等。先无有能如法转者。而于彼时。所转法轮。有上有容。是未了义。是诸诤论安足处所。世尊在昔第二时中。唯为发趣修大乘者。依一切法皆无自性无生无灭本来寂静自性涅槃。以隐密相。转正法轮。虽更希奇甚为希有。而于彼时。所转法轮。亦是有上。有所容受。犹未了义。亦诸诤论安足处所。世尊于今第三时中。普为发趣一切乘者。依一切法皆无自性无生无灭本来寂静自性涅槃无自性性。以显了相。转正法轮。第一甚奇。最为希有。于今世尊所转法轮。无上无容。是真了义。非诸诤论安足处所。即是金光明经中。说转照持三种法轮。世尊初说三乘同行四谛有教。名转法轮以十二行相。独得转名。第二时。说大乘独行空理之教。照破有故。名照法轮。第三时。说遣所执空。存二性有。三乘之人。皆可修持。名持法轮。亦即涅槃经中。如有医师。初令服乳。而除于病。因服乳故。国人多死。别医谏王。总教断乳。国人并差。后王有疾。医人更药。令和乳服。王责问之。医人具说。有病宜服乳。有病不宜服。今病宜和乳。故无有失。亦即瑜伽三时教也。虽知一雨普润。教实无差。随对根机。遂成隐显。教既隐显。偏说空有。非正中道。中道之教。所说有空。无隐显故。虽此引文。未别属教。何等是此三时教也。一唯说法有宗。即阿含等初时之教。逗彼小机。破于我执。说无有情我。但有法因故。虽二十部种种异执。初逗小机。唯说法有。二唯说法空宗。即般若等第二时教。逗彼大机。破于法执。说一切法本空性故。三双遮有空执。并说有空宗。即花严深密涅槃法花楞伽厚严胜鬘等是。昔执所执我法俱有。有为无为一切皆空。今说所执我法俱无。有为无为二种皆有。故有空双遮。而空有并说。准理配经。二师别引。即第二第三时教也。中百等师。多引唯是说空之教。今解不然。正中道教。以理据宗。宗乃有八。一我法俱有宗。谓犊子部等。彼说我法二种俱有。立三聚法。一有为聚。二无为聚。三非二聚。前二聚法。第三聚我。又立五德藏。一过去。二未来。三现在。四无为。五不可说。此即是我不可说。是有为无为故。二有法无我宗。谓萨婆多等。彼说诸法二种所摄。二名。二色。或四所摄。谓去来今及无为法。或五所摄。一心。二心所。三色。四不相应。五无为。故一切法皆悉实有。三法无去来宗。谓大众部等。说有现在及无为法。过去未来。体用无故。四现通假实宗。谓说假部等。彼说无去来世现在世中诸法。在蕴可实。在界处假。随应诸法。假实不定。成实论等。经部别师。亦即此类。五俗妄真实宗。谓说出世部等。世俗皆假。以虚妄故。出世法实。非虚妄故。六诸法但名宗。谓一说部。一切我法。唯有假名。都无体故。七胜义皆空宗。谓清辨等。明说空经。以为了义。说一切法。世俗可有。胜义皆空。八应理圆实宗。谓护法等。弘畅花严深密等经。虽说二谛。随其所应。具有空理。圆妙无阙。实殊胜故。今此经非前六宗。后二唯是大乘所说。故知通是二宗所摄。若依初大乘清辨等义。此经虽明二谛之义。依胜义谛。以空为宗。所以十大弟子。皆以空理。而对诘之。彼词皆屈。四大菩萨。亦以真如空理而征。皆云不能对扬理辨。吉祥问疾。先空方丈。又言诸佛国土一切皆空。空其分别。真空亦空。又观众生品中。譬如幻师是所幻事。菩萨观众生为若此。乃至如无烟之火等。是故此经虽具谈二谛。胜义深故。以为义主。故以空为宗。依后大乘护法等义。虽说二谛。世俗谛有四。通空及有。胜义谛有四。唯有非空。空者无也。遍计所执。唯妄执有。体实空无。故非胜义。二谛皆有四重不同。世俗谛四者。一世间所成。法体未必有。一切世间共所言说。执之有故。即实我法。瓶盆等是。二道理所成。世间有情。有寻思者。所说道理。体用俱有。即蕴处界有无为法。三证得所成。世间学者。方便修学。除恶务善。证圣果故。即四谛理等。四真义所成。世间学者。既修学已。以此殊妙。为所证得。即二空真如。此四之中。初一体空。后三体有。胜义四者。一世间所成。诸有学者。世间言说。以此为有。即蕴处界。有为无为法。二道理所成。即诸学者。共立道理。四谛理等。三证得所成。诸有学者。以此方便。能证圣果。谓二空如。四真义所成。诸有学者。既修学已。以此深妙。为所证得。废诠谈旨。一真法界。论其二谛。并通人法。中智所知。名世俗谛。上智所知。名胜义谛。又下劣道理。名世俗谛。上胜道理。名胜义谛。是故二谛各有四重。依人依法。道理浅深。智境粗细。以分差别。而此经一部。多说初世俗谛。故序品云。无我造无受者。声闻品云。法无众生。离众生垢故。菩萨品云。假名是菩提。名字空故。问疾品云。又此病起。皆由着我。是故于我不应生着。既知病本。即除我相及众生想。当起法想。应作是念。但以众法。合成此身。起唯法起。灭唯法灭。乃至广说。为灭法想。当作是念。此法想者。亦是颠倒。颠倒者。即是大患。我应离之。云何离。我离我所。乃至诸品皆为说我法空。初离彼分别。后三世俗。即前三胜义。更不别明。明胜义谛中有四。一因缘法门。二唯识法门。三无相法门。四真如法门。因缘法门者。序品云。待因缘故诸法之。善恶之业亦不亡。方便品云。是四大种所合成身。无常无强。如来法身。无量善法共所集成。乃至欲得如是身者。当发阿耨多罗三藐三菩提心。问疾品云。居士是疾何所因起。维摩诘言。从痴有爱。即我病生。又以一切众生病故。是故我病。前答病者生死因缘。痴为本故。后答病者出世因缘。以大慈悲而为本故。又有疾菩萨。应作是念。今我以病。皆从前世妄想颠倒诸烦恼生。四大合故。假名为身。如是等文。并说因缘之法。唯识法门者。序品中云。直心是菩萨净土。深心大乘心是菩萨净土。乃至广说。随其心净。即佛土净。所以心垢故佛土垢。心净故佛土净。声闻品中。如佛所说。心垢故众生垢。心净故众生净。此等诸文。并说唯识之法。无相法门者。声闻品中云。法常寂然。灭诸相故。法离于相。无所缘故。谤诸佛。毁于法。不入众数。终不得灭度。汝若如是。乃可取食。乃至广说。一切言说。不离于相。至于智者。不著文字。故无所惧。文字性离。无有文字。是则解脱。解脱相者。即诸法也。如是等文。并说无相之法。真如法门者。序品中云。能善分别诸法相。于第一义而不动。声闻品中云。若能以食平等性。入一切法平等性。以一切法平等性。入食平等性。乃可取食。又无以生灭心行说实相法。诸法毕竟不生不灭。是无常义。菩萨品中。一切众生皆如也。一切法亦如也。众贤圣亦如也。至于弥勒亦如也。夫如者。不一不异。又观众生品云又。问颠倒想孰为本。答曰无住为本。又问无住孰为本。答曰。无住则无本。从无住本。立一切法。故知真如最为深极。文不二法门品中。三十三大士。显不二法门。三十一菩萨。说无差别之相。以为入不二法门。皆以无相。破于相故。并是第三无相法门。义犹粗着。其妙吉祥。虽以无言无说无示。离诸问答。为入不二法门。亦以真如破无言说。以诠显之。犹非深极。依诠显故。亦即第三无相法门。第三胜义证得所摄。唯有无垢称。默然无言。正智正证真如之妙。是为真如法门。深复深也。如此等文。并说真如法门。因缘事法。最为粗显。唯识理观。其次细微。说有内心之相状故。无相通观无差别相。其次更细。仍有无相当心。未为正证。唯有真如法门。最为深妙。心境冥智。神会达正理。契真智灭障习。立一切法。故最第一。虽说四门。不相违返。一一法门。摄一切尽。且因缘中亦有唯识。唯识亦是因缘法故。亦有无相。所缘无相不离因缘。真如之体。亦是因缘。由因缘摄一切法故。乃至真如中。与一切法不一不异。随应不违。前三门义。今随事相。粗细不同。说此四种。非定各别。今此经中。显中世俗谛。我法皆空。令不执着。说有因缘之法。断染取净。显其唯识。明妄境非真。证唯心之理。彰无相之旨。断分别差别之相。说真如之理令起智证。寄诠说四。事理可殊。废旨谈诠。一切无别。至下经中。当随别配。此中两宗俱释经义。初之大乘。总说二谛。后之大乘。别陈二谛。前以三无性为真。三性为俗。后以三无性为俗。三性为真。宗说有空。理不同故。三明经体性者。经体有二。一能诠文。二所诠义。文是所依。义是能依。由能诠文。义得显故。若依清辨。释此二体。依世俗谛。所诠经体。以一切有为无为诸法。或空或有。诸法为体。通以一切为所诠故。此下经云。譬如幻人为幻人说法。其性非无。然假非实。能诠教中。可亦说有句言章论。声为体性。梵云钵陀。此翻为迹。当护法名。但显法体。不显义故。亦可句有二种。一集法满足句。如说不生亦不灭。不来亦不去。不一亦不异。不常亦不断。此一一句。义虽未圆。亦得名句。义圆满故。最初音声能集显法。名之为迹。教为理之迹。如寻迹以得众。故得教而观义。不立字名。初立此迹。二显义周圆句。如说诸行无常。有生灭法。生灭灭已。彼寂为乐。此一一句义皆足故。今取前解集法满足之句。不取显义周圆之句。梵云缚(去声)迦。此云言也。显义周圆。名之为言。即当护法所说之句。梵云钵刺迦罗。此云章也。章是明义段义。一章一段。以明诸义。梵云奢萨呾罗。此翻为论。总周一部。立以论名。此四以声而为体性。从狭至宽。诠法周备。初显体。次显义。次广明。后周备。故立此四。不立字名。般若灯论。具详之矣。此依世俗。若依胜义。能诠所诠。一切皆空。故下经言。法无名字。言语断故。法无有说。离觉观故。法无形相。如虚空故。乃至广说。夫说法者。无说无示。其听法者。无闻无得。法性体空。何教何理。依此世俗胜义二理。故下经云。说法非有亦非无。胜义体空。说法非有。世俗体有。言亦非无。又胜义体空。故言非有。亦复非无。法性既空。何得定说或空或有。是故双非。由此世俗。可以教义而为经体。若依胜义。一切皆空。无体不体。若依护法等。菩萨胜义世俗。皆以能诠所诠二法。而为教体。且世俗谛所诠。通以有为无为。若空若有。诸法为体。即以三性。为所诠体。法无有我。离我垢故。遍计所执。从痴有爱。即我病生。依他起性也。一切法皆如也。圆成实性亦如也。如是等文。上下甚多。既诠但以声名句文。以为体性。十地论说。说者听者。俱以二事而得究竟。一者声。二善字。又解深密经中。于第九地。说断二愚。一于无量所说法。无量名句字。陀罗尼自在愚。成唯识论第九卷。释言。无量名句字者。谓法无碍解。所说法者。义无碍解。名句字者。能诠之文。所说法者。所诠之义。对法第一说。成所引声者。谓诸圣所说声。成唯识论第二。复言。由此法词二无碍解。境有差别。法缘名等。词缘于声。故依世俗。声等为体。若依胜义。通论诸法体性有四。一摄相归性体。二摄余归识体。三摄假随实体。四假实别论体。摄相归性体者。一切有为无为等法。体即真如。真如为本。故大般若言。一切有情。皆如来藏。胜鬘亦言。夫生死者。是如来藏。若无如来藏者。不能厌苦乐求涅槃。是故如来藏。是依。是持。是建立。无垢称言。一切有情皆如也。一切法亦如也。又言。从无住本立一切法。如是等文。诚证非一。摄余归识体者。一切法体。皆不离识。花严第九说。心如工画师。画种种五荫。一切世间中。无法而不造。如心佛亦尔。如佛众生亦然。心佛及众生。是三无差别。诸佛悉了知。一切从心缚。若能如是解。是人见真佛。身亦非是心。心亦非是身。作一切佛事。自在未曾有。若人欲求知三世一切佛。应当如是知。心造诸如来。无垢称言。以心垢故。众生亦垢。如是非一。摄假随实体者。一切假法。都无别体。随本所依。实法为性。如忿恨等。即嗔为体。假名净土。四尘为体。假名众生。五蕴为体。一切诸佛。五法为体。假实别论体者。假实用殊。各各别说。如经下说。或有佛土。音声名字而作佛事。其名句等。法处所摄。不相应法。所起之声。声处所收。色聚所摄。如是非一。今说教体。若文若义。皆有此四。一者文义。摄相归性。通以真如为体。真如者。一切法之本性。如海水以碱为性。众水至海。味变皆碱。万法归真。并同一味。故般若云。若以色见我。以音声寻我。彼生履邪路。不能当见我。天亲论云。应化非真佛。亦非说法者。说法不二取。无说离言相。此经声闻品云。无垢称语善现言。文字性离。无有文字。是则解脱。解脱相者。即诸法也。又云。性非见闻觉知。若行见闻觉知。是则见闻觉知。非求法也。又不思议品云。法无戏论。若言知苦断集证灭修道。是则戏论。非求法也。观众生品云。从无住立一切法。如是等文。诚证非一。二摄余归识。处谓能诠。若取根本。以能说者识心为体。若取于末。以能闻者心识为体。故二十唯识云。展转增上力。二识成决定。故序品云。随其法教。即有妙福。随其妙福。即有妙惠。随其妙惠。即有妙智。随其妙智。即有妙行。随其妙行。即有清净自心。随其自心。即有清净诸妙功德。解深密我说。诸识所缘。唯识所现。又阿毗达磨经云。成就简择者。有智得定者。思惟一切法。如义皆显现。此证甚多。三摄假随实。所诠有四。一者心。深心是菩萨净土。二者心所。念处正勤神足根力觉支道支众生。来生其国。三者色。三十二相庄严众生。来生其国。四者无为。若无作相。即是无为。无为法中。云何有见。故知所诠。实唯说四。如是上下。文非一处。不能繁引。且指如斯。能诠有一。唯一音声。以为体性。此经香台品。上方九百万菩萨。问维摩诘。释迦如来。以何说法。维摩诘言。此土众生。刚强难化。故佛为说刚强之语。语即音声以为体故。法花亦言。我等今者真是声闻。以佛道声。令一切闻。故教即声。四相用别论。所诠有五。一心。二心所。三色。四不相应。五无为。余四如前。不相应者。无以生灭心行说实相法。又云。语言文字为佛事故。此一唯假。余四通实。能诠有四。一声。二文。三名。四句。故此经菩萨行品云。或有佛土。以音声语言文字。而作佛事。上来引证。略举少分。以理准文。经体定尔。又有四种。一因缘。二唯识。三无相。四真如。准前宗中。皆应引说。不可以文说真如故。无余三法。文说无相。无余二法。文说唯心。无余一法。诸有智者。如理应知。四叙经不同。不同有二。一教名不同。二品名不同。教名不同者。此经前后。虽复七翻。严佛调汉翻于白马。支恭明吴译于武康。法护林兰蜜多三士。东西两晋。各传本教。罗什翻于秦朝。和上畅于唐。曰。除罗什外。或名维摩诘经。或云无垢称经。或云说维摩诘经。或云说无垢称经。或云毗摩罗诘经。唯罗什法师。独云维摩诘所说经。仍云一名不可思议解脱。准依梵本。初首题云。阿费摩罗枳里底。阿之言无。摩罗云垢。如云阿摩罗识。此云无垢识。今既加费字。故是称也。即云无垢称。枳里底者说也。梵音多倒。如云衣着饭吃。今云无垢称边说也。即此经中。无垢称是所说。顺唐音。正云说无垢称经。什公不依汉译。存其梵音者。意许维摩亦得说经。良以身婴俗妄。久离僧流。恐傍议而多生。所以许其说经。如鹿女所说经。经说鹿女事。非鹿女能说经。若对佛前。佛所印可。乃至天魔外道。亦得说经。虽许彼说。仍名佛说经。余人不得说经。瑜伽论云。十二部中。弟子唯得说论议经。理不违佛故。余十一部。皆不许说。改换佛言。师资别故。若不尔者。师资何异。三藏之中。唯得说阿毗达磨。不得说余二。师资既别。故知净名妙德。不得说经。亦非彼经上下皆净名说。何得云维摩诘说。其维摩得云净名。义即可然。言则不可。单言维摩。但是垢称。阙少阿罗二字。诘者。枳里底。说也。更云所说。重言何用。但是什公出自龟兹。不解中国梵语。不但浇讹不正。亦乃义意未融故也。一名不可思议解脱者。准依梵本。题在卷末。卷末佛言。此经名为说无垢称不可思议自在神变解脱法门。若唯谈人。但云阿费摩罗枳里底。若唯谈法。脚注云亦名不可思议解脱。旧经。佛告有二名。此乃译经之人别开。非梵本如此。若以如有二故。并悉题之。胜鬘有十五名。无量义经有十七名。并应具载。何故都题。不并题也。俱以什公见注之号。遂即经首题之。无本脚注。后人连题粗写。遂令万代连唱释之。理不然也。依此注中。诠不可思议解脱之事。是故名之。品名不同者。经十四品。头数虽同。名或有异。第一。今名序品。什公云佛国品。契经正说维摩诘事。欲明其事。先谈由序。何故不名序品。乃名佛国。若以宝性问佛。佛说严净佛土。乃名佛国。直欲别明佛国之义。不是序述说净名之由序也。如法花经序品。明说无量义等七种成熟事。应名成就品。何故名序品。又诸经皆有序品。此何独无。又以后准前。后名嘱累。何故初无序品。第二。今名显不可思议方便善巧品。什公但名方便品。方便之义。理通大小。今显大故。应言显不思议。何得但言方便。又大乘中。方便通权实。此显权而不实。下位不知。妙用莫方。云不思议善巧。简小简实。不应但名方便品。又梵本有显不思议善巧。什公何以单名。第三声闻品。什公名弟子品。菩萨声闻。二俱弟子。声闻何故独得弟子之名。以小对大。应名声闻。不应名弟子。何况梵本无弟子之言。第五。今名问疾品。什公名文殊师利问疾品。什公以吉祥称首。标以为名。今者不唯一人。所以总言问疾。既依梵本。实亦无之。第七。今名观有情品。什公名观众生品。卉木无识。亦名众生。有识名情。不通草木。况梵云摩呼缮那。可云众生。既云萨埵。故言有情。第八。今名菩提分品。什公名佛道品。菩提觉义。当来佛果。分是因义。此等众行。成觉之因。又菩提觉义。即是妙慧。分是支义。此是妙慧之支分也。言佛道者。佛是佛果。道是因名。道路之义。取佛之道。义虽可尔。然肇公意。欲以老子之道同佛之道。而以为名。菩提觉义。未伽道义。梵音既违。义亦有滥。岂在佛位而无道也。故应正云菩提分品。第九。今名不二法门品。什公名入不二法门品。今明不二法门道理。何劳更置入言。什公以净名不言。谓入不二。妙德等有言。应是入二。总彰不二义。故不须入言。梵本经无入字。第十。今名香台品。什公云香积品。佛身香体高妙类于香台。但言香积。积香所成。而无妙高之义。显佛土体妙高大故。应名香台。第十二。今名观如来品。什公云阿閦佛品。彼品。佛问维摩诘。云何观于如来。说观法身如来等品。后因鹙子请问。方说净名从阿閦佛国来。不唯明阿閦佛。今唯言阿閦佛。失彼品经宗之意。何但违于梵音。但以方言隔正理亏。义既乖其本宗。名亦如何不谬也。五科品所从者。古科此经。十四品中。种种不同。如古疏解。今科为三。初之一品。说经缘起分。次十一品。正陈本宗分。后之二品。赞授流通分。此经明菩萨权实二益。因果二位。真俗两谛。空有两理。述起所因。故初名序。既陈缘起。次述经宗。故次十一品。名本宗分。经旨既深。恐不能传习。赞过去药王如来等事。劝授末代。故后二品名流通分。缘起分中。四种圆满。一序圆满。即从如是。乃至庵罗卫林。二众圆满。即从与大苾刍众。至蔽诸大众。三说因圆满。从时广严城有一菩萨。至便见此土无量功德妙宝庄严。四利益圆满。从当佛现此严净土时。至于品永。虽此一品总皆是序。其初通分。诸经共有。为序义胜。独得其名。众者从众。圣德眷属辅翼之类。因者所由。宝性献盖问佛菩萨严净佛土。佛说二利为严净因。发起正宗菩萨修治身土等行。故名说因。天人闻法。获果不同。明此差别。名利益满。序圆满中。文段有四。胜妙有二。文段四者。一总显已闻。如是我闻也。二说法时节。一时。三教主。薄伽梵。四说经处。住广严城庵罗卫林。胜妙二者。一广严城。胜余诸城故。二庵罗林。胜余诸林故。其城宽大。已胜诸城。楼持庄饰。复妙余处。果园结实。已胜余园。常自卫之。显法可重。表法义弘博。万德庄严。契道果园。深可尊重。故序品有二圆满也</p>
<p>说无垢称经疏第一(本)说无垢称经疏第一(末)</p>
<p>经言如是我闻者。如摩诃摩耶经说。佛教安置之所由也。佛地论说。如是之言。依四义转。一依譬喻。如有说言。如是富贵如毗沙门。如是所传所闻之法。如佛所说。定无有异。定为利乐方便之因。或当所说如是文句。如我昔闻。二依教诲。如有说言。汝当如是读诵经论。此中如是。远则佛之教诲也。近则传法者之教诲也。或告时众。如是当听我昔所闻。三依问答。谓有问言。汝当所说昔定闻耶。故此答言如是我闻。四依许可。如有说言。我当为汝如是而思。如是而作。如是而说。谓结集时。诸菩萨众。咸共请言。如汝所闻。当如是说。传法菩萨。便许可言。如是当说。如我所闻。或信可言。是事如是。谓如是法。我昔曾闻。此事如是。齐此当说。定无有异。由四义故。经初皆置如是我闻。真谛三藏云。微细律明。阿难升座。集法藏时。身如诸佛。具诸相好。下座之时。还复本形。勘集藏传。亦作是说。众有三疑。一疑佛大悲从涅槃起更说妙法。二疑更有佛从他方来住此说法。三疑彼阿难转身成佛为众说法。故经初言如是我闻。为令生信除此三疑。注法花云。如是者。感应之瑞。如以顺机受名。是以无非立称。众生以无非为感。如来以顺机为应。传经者。以名教出于感应。故建立如是。注无量义经言。至人说法。但为显如。唯如为是。故言如是。[琁-疋+止]公云。以离五谤。名为如是。第一句。如是此经。离执有增益谤。第二句。如是此经。离执无损减谤。第三句。如是此经。离执亦有亦无相违谤。第四句。如是此经。离执非有非无愚痴谤。第五句。如是此经。离执非非有非非无戏论谤。光宅云。如是。将传所闻。前题举一部也。如是一部经。我亲从佛闻。即为我闻作诠叙耳。梁武帝云。如是。如斯之从义。是佛所说。故言如是。长耳三藏云。如是有三。一就佛。三世诸佛共说不异名如。以同说故称是。由斯可信。以同说故。二就法。诸法实相。古今不异。故名为如。如如而说。故称为是。既称理言。不增不减。决定可信。故称如是。三就僧。以阿难闻。望佛本教。所传不异。故名为如。永离过非。故称为是。又如是者。信顺之辞。智度论云。如是我闻。生信也。信受奉行。生智也。信为能入。智为能度。信为入法之初基。智为究竟之玄术。信则所言之理顺。顺则师资之道成。由信故。所说之法。皆可顺从。由顺故。说听二徒。师资建立。于此信中。略为十释。一信者。依仁王等经。趣圣位之初因。证谛理之鸿渐。故四十心以信为首。将入圣位。有信根力。有信根故。万善因此而生。有信力故。四魔不能屈伏。由斯经首创令生信。二依毗婆沙论。信者。食法味之嘉手。学佛法者。如大龙象。以信为手。以舍为牙。以念为颈。以慧为头。于其两肩。担集善法。象所食啖。以鼻为手。故学法者。最初信生。三学者。大商主元规法宝。故初生信。获彼圣财。显扬论云。七圣财者。谓信戒闻舍慧惭愧。信即一焉。四瑜伽论云。入一切法。欲为根本。起希望故。作意所生。数警觉故。触所集起。时和对故。受所引摄。领在心故。定为增上。心微寂故。慧为最胜。择善恶故。解脱为坚固。息缠缚故。出离为后边。觉道满故。信既为欲依。故最初令起。五成唯识云。信如水精珠。能清浊水。能治不信自性浑浊。故宣尼云。兵食信三。信不可弃。春秋亦言。苟有明信。涧溪沼沚之毛。苹蘩蕴藻之叶。可荐鬼神。可羞公主也。六俱舍云。拔众生出生死泥。正法为佛手。即正宗也。信为众生手。即序分也。两手相接。出于淤泥。七诸论云。信者能越恶道。离贫贱因。故入圣已。有不坏信。故初令起。以下三解。准经为释。八泛大溟海。假手以行舟。渡生死河。须信以发慧。九见珍财。宝手以采拾。闻法宝。藉信而方得。十游旷野。而有手持甲杖。以捍群贼。出生死源而有信。发慧解而断烦恼。由斯经首如是我闻。为令众生起正信故。以上合有二十六释。言我闻者。传法菩萨。自指己身言。如是法亲从佛闻。故名我闻。我谓诸蕴。世俗假者。然我有三。一妄所执我。谓外道等所横计我。二假施设我。谓大涅槃乐净常我。除二乘倒。强施设故。三世流布我。谓世共传天授等名。今传法者。随顺世间。自指称我。不同前二。即是无我之大我也。问。诸佛说法。本除我执。何故不称无我闻。乃言我闻。答以四义故。但称我闻。一言说易故。若言无我。知此说谁。二顺世间故。三除无我怖。言无我者。为谁修学。四者有自他染净因果事业等故。所以称我。问。若尔何故不称名字。但称我耶。答有三义。一示不乖俗。宗虽显真。言不乖俗。理虽显妙。言不乖粗。欲显真谛。不离俗故。二我者主宰自在之义。阿难多闻闻持。其闻积集。三慧齐备。文义兼持。于三藏教。总持自在。若称名字。虽顺正理。无于诸法得自在义。由斯称我。不道阿难。三我者亲义。世间共言我见闻此。将为亲证。若言阿难闻。或非亲闻。从他传受。今显亲闻世尊所说。非是传闻。破他疑网。故不称字。但言我闻。闻谓耳不发识听受所说。今废耳别。就我总称。故名我闻。虽依大乘。根识心所。境至和合。方名为闻。然根五义。胜于识等。故根名闻。若但闻声。可唯在耳。既缘名义。便在意中。故瑜伽言。闻谓比量。耳名闻者。亲闻于声。与意为门。意方闻故。因闻所成。总名为闻。若缘名义。称之为闻。既在于意。故合名闻。废别耳意。总称我闻。以耳为门。熏习在总。因闻所成。总名为闻。故名我闻。庆喜于时虽亦见觉知佛所说。欲证深理。要先闻故。此界以声为佛事故。希证菩提。要闻熏故。由斯经首不说见觉知。唯说我闻。据实。于时亦见佛说诸余佛土以光明等而为佛事。可言见等。龙军等言。佛唯有三法。谓大定智悲。久离戏论。曾不说法。由佛慈悲本愿缘力。众生识上文义相生。此文义相。虽亲依自善根力起。而就强缘。名为佛说。由耳根力及自意变。故名我闻。故无性云。闻者识上。直非直说。聚集显现。以为体性。若尔。云何菩萨能说。彼增上生。故作是说。譬如天等增上力故。令于梦中得论咒等。故经亦言。始从成道。终至涅槃。于其中间。不说一字。汝亦不闻。亲光等言。佛离分别。名无戏论。岂不说法名无戏论。谓宜闻者善根本愿缘力。如来识上。文义相生。此文义相。是佛利他善根所起。名为佛说。闻者识心虽不亲得。然似彼相分明显现。故名我闻。世亲说言。谓余相续识差别故。令余相续差别识生。彼此互为增上缘故。由此经说。我所说法。如手中叶。未所说法。如林中叶。此中二解。随彼两文。绮互解释。应知说此如是我闻。意避增减异分过失。谓如是法。我从佛闻。非他展转显示闻者。有所堪能。诸有所闻。皆离增减异分过失。非如愚夫无所堪能。诸有所闻。或不能离增减异分。结集法时。传佛教者。依如来教。初说此言。为令众生恭敬信受。言如是法我从佛闻。文义决定。无所增减。是故闻者。应正闻已。如理思惟。当勤修学</p>
<p>经。一时</p>
<p>赞曰。第二说教时分也。法王启化。机器咸集。说听事讫。总名一时。此就刹那相续无断。说听究竟。假名一时。论有二解。一者道理时。说听二徒。离唯现在。五蕴诸行刹那生灭。即此现法。有酬于前。引后之义。即以所酬。假名过去。即以所引。假名未来。并于现在法上假立。即说听者。五蕴诸法。刹那生灭。前后相生。事绪究竟。假立三世。总名一时。非一生灭之一时也。二者唯识时。说听二徒。识心之上。变作三时相状而起。实是现在。随心分限。变作短长。事绪终讫。总名一时。如梦所见。谓有多生。觉位唯心。都无实境。听者心变。三世亦尔。唯意所缘。不相应行蕴法界法处所摄。此言一时。一则不定约刹那。二则不定约相续。三不定约四时六时八时十二时等。四不定约成道已后年数时节。名为一时。但是听者根熟。感佛为说。说者慈悲。应机为谈。说听事讫。总名一时。不定约刹那者。听法之徒。根器或钝。说时虽短。听解时长。或说者时长。听者亦久。于一刹那。犹未能解。故非刹那。亦不定约相续者。由能说者。得陀罗尼。说一字义。一切皆了。或能听者。得净耳意。闻一字时。一切能了解。故非相续。由于一会听者根机有利有钝。如来神力。或延短念为长。或促多劫为短念。亦不定故。总约说听究竟名一时。不可别说。亦不定约四时六时八时十二时者。一日一月。照四天下。长短喧寒。近远昼夜。诸方不定。恒二天下同起用故。又除人等。上诸天等。无此四时及八时等。经拟上地诸方流通。若说四时等。流行不遍故。所以不说四时八时等。亦不定约成道已后年数时节者。三乘凡圣所见。佛身报化。年岁短长。成道已来近远。所说之法。浅深半满。各不同故。经拟三乘凡圣同闻。故不别说成道已后若干年岁。然诸经中。有说四时者。涅槃经云。二月十五日。有说六时八时十二时等。名者涅槃经云。于其晨朝嚼杨枝时。金刚般若云。饭食讫。收衣钵。洗足已。敷座而坐。日正午时说。上生经云。于初夜分。遗教经云。于其中夜。寂然无声。有说成道已后年数时节者。十地经云。第二七日。于他化自在天王宫摩尼宝藏殿内说。法花经云。三七日中。思惟是已。趣波罗奈。转四谛论。又无量义经言。我成道来。四十余年等。虽有是说。随一方城。闻见结集。且作是说。仍非初题说法时也。是故但应总说一时。问。处中有净秽。随机定说处。时中凡圣殊。何容不别说。答。说处标净秽。净秽可定知。说时有短长。圣凡不可准。一会机宜。有利有钝。长时短时。如何定准。故处可定说。而时但总言</p>
<p>经。一时薄伽梵</p>
<p>赞曰。说教主也。佛有十号。此即第十名焉。薄伽者声。梵谓具德。若有为此薄伽声。自能破四魔。具六种德。名薄伽梵。且分段生死。四魔者。一烦恼魔。二蕴魔。三死魔。四天魔。百二十八根本烦恼。及随烦恼。名烦恼魔。有漏五蕴。名为蕴魔。无常死灭。名为死魔。他化天子。名为天魔。此四能破坏善事。能令有情流转生死。损害深重。偏称为魔。佛能破之。名薄伽梵。若据化相。菩提树下。入金刚喻定。破烦恼魔。舍第五分寿。沙罗双林。入无余涅槃。破蕴魔。留死三月。为破死魔。于死自在。故能留身。菩提树下。得成道已。先入慈定。为破天魔。据其实破。十住菩萨。八相成道。能伏天魔。虽此经下叹菩萨德中。八地已上菩萨。降伏魔怨。制诸外道。叹其能。非今始破。又能破四。要是八地以上。故今赞之。非说天魔八地方破。蕴魔者。七地以前。有分段死粗有漏蕴。或未能灭。或初地舍。八地以上。变易生定舍粗蕴魔。若舍细者。要解脱道。得成佛已。四智都圆。有漏方舍。烦恼魔者。不共无明伴类烦恼。十住第四生贵住中。制伏名舍。加行位中。能顿伏舍。分别烦恼种子随眠。初地断舍。俱生烦恼。地前渐伏舍。初地以上。能顿伏舍。然有菩萨。七地已前。时时故起。八地以上决定伏舍。金刚心起。种习俱尽。方永断舍。其所知障分别者。如分别烦恼魔。俱生者。十地之中。地地能断。六识中者。至金刚心。并第七识。一时俱舍。其死魔者。分段死魔。有入初地受变易身。即便永舍。有至八地方受变易。彼时方舍其变易死。决定成佛。解脱道中。方能永破。今显世尊四皆破尽。名薄伽梵。故瑜伽云。坦然安坐妙菩提座。能破四魔。名薄伽梵。又具六德。六德者。佛地论云。自在炽盛与端严。名称吉祥及尊贵。具足如是六种义。应知总名为薄伽。一自在义。永不系属诸烦恼故。二炽盛义。炎猛智火所烧练故。三端严义。具诸相好所庄饰故。四名称义。一切殊胜功德圆满。无不知故。五吉祥义。一切世间。亲近供养。咸称赞故。六尊责义。具一切德。常起方便。利益安乐一切有情。无懈废故。由是六德。名薄伽梵。唯此一名。总含众德。世咸尊重。故诸外道。皆称本师。名薄伽梵。由此世尊令诸经首皆置此名。古诸译经。皆欲省略。不论义之具阙。并安佛名。其十号中。佛为第九。薄伽梵为第十。第十一名总苞九德。故今初唱。而或者改之。安置佛称。虽所诠不异。能诠名义稍殊。由此。后魏菩提流支法师云。婆伽婆。语虽稍讹。意无别也。如佛地疏具详之矣。问。此三身中。何身所摄。答。准处施化。即是化身。菩萨在中。持髻复言。我见土净。故知通是他受用佛。应化非真。亦非说法者。推功归本。即是法身。应物之身。不能独起。必由化生。通自受用。但以由机不同。一处见异。不可定言化报之体。准处言之。定是化佛。故下经言。释迦如来。隐覆无量尊贵功德。为欲度斯下劣人故。是故现此杂秽土耳。故知是化。今显主尊法必殊胜。故初经首。置薄伽梵</p>
<p>经。住广严城庵罗卫林</p>
<p>赞曰。化处也。此是中印度境。国名吠舍离。此云广严。旧云毗耶离。毗舍离。维耶离。皆讹也。此国周五千余里。国大都城。今虽颓毁。故基尚在。周六七十里。王宫城基。周四五里。宫城西北五六里间。有一伽蓝。习正量部。傍有窣都波。佛于此说说无垢称经。时长者子宝性献盖处。伽蓝正北三四里。是庵罗女园。持以施佛。佛常于此坐。伽蓝东北三四里。有无垢称故宅。去此不远。有一神舍。其状垒博。传云。积石是无垢称现疾说法处。去此不远。有窣都波。是宝性故宅。去此不远。有庵波罗女故宅。其大都城。更无别号。以国名名之。以都城名号。是故。国名广严。城亦名广严。住者。游化所居。目之为住。广严者。广者宽大。胜余国之都城。严者饰丽。越诸王之宫宇。一俗事丰雕。二真徒博饰。名为广严。表此经义苞罗一切名广。万德庄严名严。庵罗者。天竺有果。名庵没罗。今语略故。除其没字。其城有女。以果为名。曰庵没罗女。有胜园。林树繁郁。泉源澄镜。花草绮靡。山石崔嵬。足以湛心灵。足以进尊圣。其女每修园树。重而自守。名之为卫。卫者唐音。论其自守其林。故名为卫。女持施佛。佛恒游息。故以为名。果有当果之征。卫有宝重之意。显闻妙法以修行当果决定可期。妙法不可轻。然每勤常令宝卫。所以此处说此深经。乍观女园。与献盖处别。佛在园内。盖在外陈。标迹南北不同。理亦不为乖爽也。在园处寂。显离愦闹自居。标城唱諠。表起慈悲以济物。故城园双举。为利道俗二徒。亦不相违也。旧有解云。女从庵罗树生。犹如奈女。故以为名。此解不尔。非所闻故。然法花灵山。般若舍卫。涅槃有金河。此经广严城。各有由矣。问。观此化处。实乃秽方。梵王何以言我见此土由来净也。答。令彰佛慈悲。化标秽处。理实菩萨所见。但住净方。净秽由于二心。根报化起于凡圣。变佛非定准。处亦可知。不可净秽双彰。但标一化之处。义准三土。亦不相违。以佛定土。理诚可悉</p>
<p>经。与大苾刍众八千人俱</p>
<p>赞曰。自下第二。众圆满也。初总略以四门分别。一彰来意。二显权实。三定多少。四众次第。来意有五。一证经可信。拂彼三疑。一疑庆喜自谈。二疑从他闻说。三疑非佛所演。今举时众。证法无疑。令生信故。智度论云。说时方人。令生信也。二显德尊高。佛德尊高。大众奔会。佛居于四众。映蔽群生。若帝释临天。梵王处定。故经下云。譬如大宝妙高山王。处于大海。巍然迥出。佛踞师子胜藏之座。显耀威光。蔽于大众。亦复如是。三彰后发扬。鹙子生疑。大千变净。妙祥道备。佛遣对扬。二圣为发起之先。八部为随信之后。四当机获益。八部四众。有发无上之心。菩萨声闻。成克菩提之意。随缘语道。着在经文。如上已陈。故不繁引。五辅翼瞻仰。轨范引摄。佛地论云。菩萨声闻。辅冀圆满。八部四众。眷属圆满。皆由慈悲广起。安忍普资。咸便便有灵。谁不奔挹。诸众集。为。引余生发心。经既具陈。复劝令时发意。夫来佛所。略有二缘。一为瞻仰。二为闻法。机熟者。会道于当时。未熟者。发心于即日。显权实者。准佛地经。净土中说声闻八部。并是诸佛菩萨化作。庄严道场。引摄众生。令发妙意。无量寿经云。其水鸟等。皆佛化作。准此经中。一切菩萨。生此土者。亦隐胜德。起坚固悲。随类生摄。故知佛居秽土。声闻为实。菩萨为权。佛居净方。声闻为权。菩萨为实。准处净秽。其义可知。余众实权。理难准定。准有方丈天女。取食菩萨。经文称化。余类难知。定多少者。凡圣而论有二。菩萨声闻为圣。余众为凡。或初后众。本在庵园。为初众。无垢称之所持来至园。为后众。部类而论有三。一大圣众。二八部众。三四部众。前后一切菩萨声闻。为大圣众。一切有威德凡类为八部众。释梵护世等。入八部中天。故不别说。若在人趣。入道居俗。有戒行之流。名四部众。或为四众。第三此方诸天众。余三如前。前后合有九众。初有七众。一声闻众。二菩萨众。三他方梵王众。四他方帝释众。五威灵八部众。六此方诸天众。下经八部众下。列释梵护世等故。旧经无之。七戒行四部众。后有二众。一无垢称众。菩萨行品中。掌持至佛所。香台品中。妙香国有九百万菩萨。与饭俱来。入维摩诘舍。又为长者主月盖从八万四千人。来入维摩诘舍。此皆后与无垢称俱来。入无垢称众。二妙喜世界众。即阿閦佛国。无垢称在佛所。以神通力。掌持至此。别而为论。有十九。一声闻。二菩萨。三他方梵王。四他方帝释。五余天。六龙。七药叉。八犍达缚。九阿素落。十揭露荼。十一紧捺落。十二莫呼落伽。十三此方梵释众。十四苾刍。十五苾刍尼。十六部波素迦。十七邬波斯迦。十八无垢称众。十九不动佛众。于中有四门众异。一三界。无无色。仁王具有。此经无之。机宜未熟。于法无缘故。二五趣。无地狱。陀罗尼经具有。此经无之。修大乘心。必容豫之所。地狱无暇。故此不来。明咒威神。本为拔苦。故说陀罗尼。有地狱众。三君臣。无二王。法花具有。此经无之。轮王小王。二俱不列。四三乘。无独觉。仁王具有。此经无之。独觉多出无佛之世。时无机熟。所以不举。众次第者。佛地论有释。今有四义。一形相不同。二坐有近远。三戒行有异。随类化生。四令诸菩萨于声闻众舍憍慢故。此乃声闻菩萨次第。余众次第。随应当知。初列众中。有四圆满。一行圆满。二数圆满。三功德圆满。四威仪圆满。行圆满中有四。一声闻。修小乘行。苾刍为名。二菩萨。修大乘行。以菩萨为目。三诸菩萨。常随类化。身相不定。故名菩萨。四声闻形定。说为苾刍。数圆满者。声闻八千。菩萨三万二千等。功德圆满者。皆为一切众圣所识等。摄别合有四十一句是。威仪圆满者。尔时世尊。无量百千诸来大众等是。此四圆满。菩萨具足。声闻有三。一行满。名苾刍故。二数满。八千人等。三威仪满。同前菩萨。今显菩萨具内外修。故偏显德。声闻不尔。略不叹德。不同余经。他方梵王及天帝释。具二圆满。一数。二威仪。不以行为名。不叹其德故。苾刍等四众亦二。一行。二威仪。不叹其德。不标数故。余八部众。唯有其一。谓威仪满。不以行为名。不叹其德。不列其数故。众成就中。文复有二。初列大众。后辨威仪。列众有二。一圣。二凡。菩萨声闻为圣。八部四众为凡。或为三。一大圣众。二八部众。三四部众。或为六。如前说。圣众为二。一声闻。二菩萨。此初也。佛共兼会。名之为与。大有五义。一名称大。大众大人所知识故。二位次大。皆住圣果。非凡位故。三功德大。或诸漏尽。证智断故。四修行大。求大菩提。修广业故。五徒众大。八千人故。梵云苾刍。此有五义。一怖魔。创心出家。四魔怖故。二乞士。以乞自活。济自他故。三净命。离五邪命。明正三业故。四净戒。住戒威德。曾不缺故。五破恶。修道获果。断烦恼故。僧伽名众。证理法事。二俱和故。学无学数。合有八千。与佛同处。复名俱也</p>
<p>经。菩萨摩诃萨三万二千</p>
<p>赞曰。下明菩萨众中有四。一标类举数。二叹彰功德。三别列名。四牒总结。如是等上首菩萨下是。此初文也。菩萨摩诃萨。类也。三万二千。数也。菩提萨埵。略言菩萨。合有四释。一菩提觉义。智所求佛果。萨埵有情义。则所度众生。摄论云。以菩提萨埵。为所缘境。故言菩萨。菩萨所修自他二利。二利即二行。故以为名。又菩提如前。萨埵有情义。谓诸菩萨。犹有异熟识。故得名有情。求大菩提之有情者。简异所余诸有情者。故名菩萨。又菩提如前。萨埵勇健义。不惮处时。不吝财命。求大菩提之勇健义者。简余生死之勇健者。故名菩萨。故摄论云。有志有能。故名菩萨。十一面经云。菩提即般若。萨埵谓方便。法花云。诸佛所证。甚深难解。有所言说。意趣难知。即有智慧。及有方便。有实智。权智。真智。修智。理智。事智。自利利他。故名菩萨。摩诃萨埵。略言摩诃萨。摩诃大义。萨埵如前。为简二乘地前凡类。乃简七地已前菩萨。故立大名。是等皆是八地已上。非前位故。三万二千。现所机会。但标上位。下位准知。故不标别</p>
<p>经。皆为一切众生所识</p>
<p>赞曰。自下第二。彰叹功德。于中总有四十一句。初四十句。别叹功德。后一句。总结德深广。卒陈难尽。旧经但有三十八句。此中第十句。念定总持无不圆满。第十一句。建立无彰解脱智门。旧经合云。心常安住无碍解脱。此第三十一句。正直审谛柔和微密。旧经脱之。此第三十四句。获无等等佛智灌顶。第三十五句。近力无畏不共佛法。旧经合云。近无等等佛自在慧十力无畏十八不共。所以但有三十八句。古人亦有十地别科。此中但赞八地以上。或第十地因位究竟。非赞前位。非七地前神通成办。永离障缠。总持等满故。其间文句疏谬。至文当释。此中。初有四十句。别叹德中。分为二十一种殊胜功德。初二句。他悉外化德。次二句。他护自护德。次三句。利他继他德。利他中有二。说法善友为二句故。次二句。降恶人法德。次三句。内德外辨德。内德有二。能发所发为二句故。念定总持。为能发因。解脱智门。为所发果。智由念定总持起故。次二句。行成智满德。六度行成。三无生忍智满。次二句。说法达理德。次二句。知根能伏德。次三句。因严果遂德。果遂有二。获妙体离恶严为二句故。次二句。名高信重德。次二句。法胜音妙德。次一句。离边会中德。次二句。决定深大德。次一句。超出情计德。次二句。积善离恶德。次二句。达理证真德。次二句。绍位继道德。次二句。不住二边德。除恶趣。越深坑。弃缘起。分生死。为二类。并不住生死边。示现趣生。不住涅槃边。次一句。应病说药德。次一句。内外二严德。次一句。自他不虚德。准义依文。且为此制。诸有智者。如理应知。又四十一句。别叹德中。应一一为名。皆为一切众望所识。此叹菩萨。德大位高。智者所识。殊胜功德。国王大臣长者居士。诸有德艺。所推望者。即是翘楚。鉴别人物。名为众望。今诸菩萨。为此一切众推望者之所识知。譬如垂耳长鸣。王良见识。此诸菩萨。位大德高。人物所识。亦复如是。非诸凡愚所能识悉。纵余识悉。未以为珍。如智度论云。天王人王大人所识。今此要在人物所识。又此菩萨。皆为一切大众瞻望。大众识悉。二义俱得。旧云众所识知。乃冗此义</p>
<p>经。大神通业修已成得</p>
<p>赞曰。此叹利他妙用功德。能遍十方。起难思化。因已办故。业者事业。作用之义。体即神通。菩萨事业。利他作用。即神通故。成唯识论第九卷中。解第十地二愚。一大神通。即所起事业故。旧经云。大智本行皆悉成就。文言虽总本行。亦即神通利物</p>
<p>经。诸佛威德(至)能摄正法</p>
<p>赞曰。上二句。修行广大诸佛摄受功德。下二句。轻身重道含持妙法功德。八地以上。于诸行中。能修诸行。于无相海。任运进修。十方诸佛。舒手摩顶。以神通威。用福慧德。于一切时。增如其力。任持不舍。故名修行广大佛摄受德。旧云建立。便无是义。法城有二。一法即是城。此诸菩萨。如守城者。常外捍御。不令损坏。诸佛法教而修行者。名城中人。城者。防援外御之义。防援城内诸修行者。外御四魔。不令侵横。故法名城。或复正法。如城中人。菩萨如城。菩萨善为护法之城。此诸菩萨。舍身命财。护持正法。能摄正法。即胜鬘经。摄受正法。正法有四。教理行果。于此四中。并能摄受。领纳属己。或复摄持。曾不暂舍。随其所应。于四法中。并能摄之。于法能学能说。于理能观能达。于行能修能习。于果能知能证。或断一切恶。修一切善。度一切生。名摄正法。凡所修善。皆摄正法。凡所弃恶。皆摄正法。凡所利生。皆摄正法。故胜鬘云。摄受正法者。即是无量得一切佛法。摄八万四千法门。舍身命财。摄正法故。此中善字。不但善护法城。通下亦能善摄正法。或善别说。不须通下。以护法城。复能摄之故。是轻身重道含持妙法功德</p>
<p>经。以大师子(至)周遍十方</p>
<p>赞曰。广大说法觉悟功德。下云。演法无畏。犹师子吼。乍观与此中觉悟义同。下以说法决定无畏。如师子吼。今以觉悟众生。令增道意。如师子吼。故不同也。师子吼时。能为十一事。涅槃经云。一为破诸实非师子诈称师子。二自试身力。三自净住处。四令了知处。五令群辈无怖畏心。六眠者得寤。七令诸禽兽不得放逸。八令诸兽咸来归附。九为调伏大香象等。十为教诸子。十一庄严眷属。此诸菩萨。为师子吼。亦复如是。一为摧魔军。二为现众力。三开佛行处。四为邪见作归依处。五为安抚怖畏众生。六觉悟无明睡眠众生。七行恶法者为作悔心。八开示邪见。令诸众生知六师等非正师子。九为破诸富兰那等。亦令二乘生变悔心。十教五住诸菩萨等生大力心。十一为令正见之心。于邪见者。不生吝心。由诸菩萨能摧伏故。以大师子吼声敷演。敷谓开发。警悟初机。演谓广谈。觉察根熟。既住十地。能遍十方。云雨说法。其说法声。远播十方。美妙音声。名为美音。遐者远也。振者扬也。世尊之声。广音具足。随众大小。无不等闻。此诸菩萨。随众十方美音亦遍得广音故。旧云名闻十方。与下名称高远。有何差别。可言名者说法音声。便无此失</p>
<p>经。为众生(至)能使不绝</p>
<p>赞曰。上二句。三种慈悲拔济功德。下二句。统嗣法王不断功德。慈悲喜舍。各各有三。一有情缘。作假有情想。二法缘。不见假有情。唯见蕴等法。三无缘。于彼法中。亦离分别。唯见其如。或法缘者。缘十二分教。无缘者。不见有情及法二种。而行慈悲喜舍。不见身外有定众生。众生即已。故行慈悲。为不请友。譬之父母。怜救于子。不待请故。已前诸位。或待他请。方救济之。未能任运为不请友。此皆任运慈悲深故。长阿含说。有四恶友。一如亲恶友。畏而伏之。实无亲意。二美言恶友。言顺意违。三敬顺恶友。心虽敬顺。然于所作。善恶皆从。无相谏心。四者恶友。为恶事伴。或同饮酒。博献淫逸。及歌舞等。此四友中。各各有四。而应远之。有四善友。一止非善友。恶事相止故。二慈愍善友。苦事相怜故。三利人善友。乐事相与故。四同事善友。善事相同故。一一之中。各有四种。皆应亲近。此诸菩萨。为诸众生。此四善友。此中三宝。略有二解。一同体三宝。种谓种子。即如来藏。佛无漏因。此诸菩萨。修此种子。令不断绝。常勤证会。二别体三宝。有为无为。自利利他。随其所应。三佛。四法。十地僧等。此诸菩萨。修此三宝之种。及展转教人。令不断绝。如花严经明法品中。有三重释。发菩提心。佛宝不断。开说正法。法宝不断。受持戒行。僧宝不断。自他俱尔</p>
<p>经。降伏魔怨制诸外道</p>
<p>赞曰。此显能摧怨敌功德。魔谓四魔。或种八魔。涅槃经说。前四加四倒怀四德故名魔。魔即是怨。为法怨故。降伏诸魔。如别章解。其四倒魔。是分别法执。初地永断。地前渐伏。制者制御。如制牛马。由具智辨。能伏外道。由近十力。能伏天魔。近四无畏。能摧外道</p>
<p>经。永离一切障及盖缠</p>
<p>赞曰。此显菩萨离染功德。障谓障碍。此有二种。一烦恼障。二所知障。烦恼障。以三界见修所断。根本百二十八烦恼。及随烦恼为体。所知障。以三界见修所断。一切能障于智。贪痴慢等。为其体性。头数多少。如烦恼障渐顿伏断。皆如论说。此诸菩萨八地之位。一切六识二障现行。皆已伏尽。或种已断。故言求离。盖谓盖覆行者之心。令不清净。此有五种。一贪欲盖。二嗔恚盖。三惛沉睡眠盖。四掉举恶作盖。五疑盖。此五为三时障。贪欲五境。能障出家。既出家以。前犯邪行。有觉悟之。嗔恚为障。不用觉悟。更生嗔恚。若不犯邪行。学定慧时。后三为障。初学止心。惛睡为障。次学举心。悼悔为障。若住舍位。疑能为障。障此五憎。故立为盖。缠谓缠绕。数数现起。缠绕行者之心。故立为缠。此有八种。谓无渐。无愧。惛沈。睡眠。掉举。恶作。嫉。悭。初二障戒。次二障定。次二障慧。后之二种。障自他利。诸出家者。于自他利。吝妒门中。数现起故。二障已摄一切染尽。于中据胜。偏举盖缠。三漏。四取。身系结缚。皆准已离。旧云悉已清净。文意难知。即二障尽</p>
<p>经。念定总时(至)解脱智门</p>
<p>赞曰。上二句。能以少法广含多义功德。下二句。显无漏离缚殊胜功德。念谓明记诸所作事。如瑜伽五十七释契经说。念等念随念。别念不忘念。心明记无失。无忘无失法。此义如瑜伽摄异门说。定谓于境心不娆乱。五十七云。令心注。等住安住与近住。谓调寂静寂止。一趣等持性。此如对法论第十说。总持者。陀罗尼也。念慧为体。能以少功广含多义。能总任持。名为总持。此有四种。一法。二义。三能得菩萨忍。四者咒。由念明记。成无忘失。定无乱错。常居一趣。总持苞含。易可受说。故以少法。能苞广法。解脱智门者。谓无漏智。离有漏缚。故言解脱。解脱即无障。无障解脱。以智为体。智即是门。智门。能入三性境。故瑜伽论云。若以解脱门言之。出世正智所摄。显扬论云。但言空无愿无相。通有漏无漏。若定若散。闻思修慧。若言空无愿无相三摩地。通有漏无漏。唯定非散。唯修慧非闻思。若言空无愿无相解脱门。唯无漏非有漏。唯定非散。唯修慧非闻思。今言解脱。故唯无漏。空门。缘所执。彼无体故。无愿门。缘依他。不于三界愿求故。无相门。缘圆成。观真如为无相故。或三解脱门。皆能缘三性。或十六行。种种不同。如枢要及瑜伽第十二抄。古经。二句合云。心常安住无碍解脱。无碍即无障。解脱即智门。可谓建立无障解脱智门。其心常安住。乍观。常安住彼无碍解脱。然即是定。略无今念及总持二。合今二合。为古一句。仍义不全</p>
<p>经。逮得一切(至)陀罗尼辨</p>
<p>赞曰。此说成熟六辨功德。一无断辨。连环不息故。二殊胜辨。不可屈伏故。三念辨。忆说法事故。四慧辨。分折诸法故。五等持辨。巧说诸定故。六总持辨。于一字等中。说诸义等故。既非四无碍解。亦非七辨。故别成六。下一辨字。贯通上中。此第六辨。四无碍解中。法义所摄。前之五辨。并解第摄。此第一。七辨中。第四无断尽摄。此第二。七中第七摄。一切世间最上妙故。此第四。彼第五。无疏谬故。念定皆通。随其所应。后智为体。旧经云。念定总持辨第不断。念定总持为三。辨才不断之言。应为一辨。阙胜慧二。古翻意说上三种。辨才不断。非不断辨也</p>
<p>说无垢称经疏卷第一(末)天保六乙未中冬第八日写之于爱智寮释游识</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>