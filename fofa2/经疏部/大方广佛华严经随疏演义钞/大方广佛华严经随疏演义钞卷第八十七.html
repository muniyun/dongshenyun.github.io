<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经随疏演义钞卷第八十七</p>
<p>　　　　唐清凉山大华严寺沙门澄观述</p>
<p>疏。第三具足优婆夷寄无违逆行。忍顺物理名无违逆。疏又表忍必自卑下。上直约善友依报释。此下约表位释。忍必谦卑卑而不可逾。故小而大容。上通三忍法忍同如。即谛察法忍。内空外假者埏埴以为器。当其无有器之用即假能用。即空能大无有不成于空故。故因外假而内有所用。故老子云。有之以为利。无之以为用。无空不成于假。故空能多容。此二无二中道器也。疏二乘虽然不立忍名义如玄中。疏约事如受乳糜者。即世尊初成道。受二牧牛女所有乳糜。亦如前引。约法餐上品寂灭忍者。上品属佛故如十忍品。疏净名香积与此大同者。谓受食已得圣果等故。然净名有二处文。一香积品中取饭来竟。维摩诘语舍利弗等诸大声闻。仁者。可食如来甘露味饭。大悲所熏。无以限意食之使不消也。生公释云。以其向念故教食也。亦欲因以明食之为理。泥洹是甘露之法。而食此食者必以得之故。饭中有甘露味焉。大悲所熏者。使人得悟为外熏义。岂曰食能大悲力焉。然则饭之为气大悲熏也。无以限意者。饭出大悲即无限矣。而限言少者则不消也。释曰。此乃以悲熏食得涅槃果。以果詺因为甘露味。未言食即表于涅槃。若即食为涅槃之理。义则善成。二菩萨行品。因净名文殊礼觐世尊。阿难怪问。今所闻香昔所未有是为何香。佛言。是彼菩萨毛孔之香。身子亦言。我等毛孔亦出是香。问其从来。云食是香饭。阿难问净名云。是香气住当久如。维摩诘言。至此饭消。曰此饭久如当消。曰此饭势力至于七日然后乃消。又阿难。若声闻人未入正位。食此饭者得入正位。然后乃消。已入正位得心解脱。若未发大乘之意至发意乃消。已发意得无生忍。已得无生忍至一生补处。皆有食此饭者然后乃消。譬如有药名曰上味。其有服者诸毒灭已然后乃消。此饭如是。灭除一切诸烦恼毒然后乃消。彼疏广释相竟。问云。香饭是色法。云何断惑。远公释云。由大悲香饭不思议力所以能断。如轮王有一宝床圣王居上。即能离欲逮得四禅玉女。虽见如观佛像不生欲心。况佛菩萨所受境界。如华手经说。菩萨有一照法性冠。着此冠时一切诸法悉现在心。诸事亦尔。楷公云。虽有此释道理不然。岂有色法性能断惑。但以香饭资发观智能断烦恼。非是食体即能断惑。释曰。此亦诸古德意并未惬当。且约胜缘以解香饭。不知香饭以表法门。是以生公稍近于理。故云七日消者不过七日。一生补处即七日之内必有所得矣。然一食之悟亦不得有二阶进也。今止一生补处者。显佛无因得也。无生菩萨及正位之人。岂得假外方得进哉。而今云尔者。以明此饭为宣理之极。备有其义焉。释曰。此以有表理意也。然净名中食意通理智大悲。甘露味饭即三德涅槃。涅槃经中亦以涅槃将喻甘露。其饭香气即表大悲。从体起用熏众生故。今此寄位故表于忍。忍通五忍无法不摄。能忍是智所忍是理。广说利他大悲熏也。然净名云。得忍则消。亦该五忍之意。不为此释殊为浅近。疏第四明智居士寄无掘挠行者。勤无怠退故。疏同四住中生者。四住生圣教家。以三贤十圣大类相似。故前同四住后同四地。疏食有五果者。即涅槃第二如来告纯陀云。我今施汝常命色力安无碍辩。由施于食益命益色益力益安益辩才故近得此五。由是无常终得常五。并如回向品中已释。今此具配。疏第五法宝髻寄于无痴乱行者。以慧资定静无遗照。动不离寂名无痴乱。疏寻教得解即教四门等者。但约诠旨以为二种四门。亦约教为信行。约理为法行。若准新经言面各二门故有八门。则亦可即就四门存泯不同以为八耳。如一有门见心妙有。而入法界则是有门。若取于有即拂有相名非有门。此有中有二矣。二空者知法空寂即是空门。以空为空门。便权说非空门。三若谓妄惑本空真智不空。即亦有亦空门。谓有二体斯门亦权。故说妄因真立妄无妄源。真对妄宣真非真矣。则双存两亡。则为亦有亦非有亦无亦非无门。四若谓欲言其有无相无名。欲言其无圣以之灵。为非有非无门。若滞双非未逃戏论。故复拂之此双非门。为但是遮为有所表。但遮同无。有表同有还成有无故。此双非言思亦绝。名非非有非非无门故有八门。得意为门失意此八亦非门矣。疏第六普眼长者。寄善现行者。慧能显发三谛之理般若现前故。疏无量有二下。疏中先释无量。后知见下释知见。于中亦二。先别依法华论。后通即般若论。论云。如来悉知是诸众生便足。何故复说如来悉见是诸众生。若不说如来悉见是诸众生。或谓如来以比智知。恐生如是心故。若尔但言如来悉见是诸众生便足。何故复说如来悉知是诸众生。若不说如来悉知是诸众生。或谓如来以肉眼等见。为防是故说知见二语。功德施论上卷云。何故知见俱说耶。为开显一切智故。此复云何。贵于诸境界耶。然现觉非如比智见烟知有火。不能照了故诸相差别。亦非如肉眼见粗近细种。远处即不能知。但随他说或如彼。故智论二十九。明十八不共法解脱无减中。问曰。解脱知见者。但应言知。何以复言见。答曰。言知言见事得牢固言。如绳二合即为坚。复次若但说知即不摄一切慧。如阿毗昙所说。慧有三种。有知非见。有见非知。有亦知亦见。有知非见者。尽知无生智五识相应知。有见非知者。八忍世间正见五邪见。有亦知亦见者。余师诸慧若说知谓不摄见。若说见则不摄知。是故说知见则具足。复次如从人读诵分别筹量是名知。自身得证是名见。譬如耳闻事尚有疑是名知。亲自目睹了了无疑是名见。解脱中知见亦如是差别。瑜伽八十六云。问知见有何差别。答照过去及以未来非现见境此慧名知。照现在境此慧名见。又所取为缘此慧名知。能取为缘此慧名见。又闻思所成此慧名知。修所成者此慧名见。又能断烦恼此慧名知。断烦恼已能证解脱此慧名见。又缘自相境此慧名知。缘共相境此慧名见。又寻求诸法此慧名知。既寻求已伺察诸法此慧名见。又缘无分别影像此慧名知。缘有分别影像为境此慧名见。又有色尔焰影像为缘此慧名见。无色尔焰影像为缘此慧名知。释曰。尔焰为所缘也。成实论第十九见知品云。问曰。正见正知有何差别。答曰。即是一体无有差别。正见二种世间出世间。世间者。谓有罪福等。出世间者。谓能遍平等平等。诸谛正智亦尔。乃至问曰。经中说知者见者。则同漏尽有何差别。答曰。若智初破惑名知。入诸位已名为见。始观名知。达了名见。有如是深浅等别。俱舍二十六。通明忍智见别。论云前品初。说依法忍法智于后复说正见正知。为有忍非智耶。为有智非见耶。颂曰圣慧忍非智。尽无生非见。余二有漏慧皆智六见性。释曰初句及第三句余二字明无漏慧。有漏已下明有漏慧也。圣慧忍非智者。圣慧忍谓见道中八忍也。忍非智性决断名智。忍起之时与非得俱。未成决断故不名智。尽无生非见者。尽无生智不名为见。推度名见此之二智。已息求心非推度故。故不名见。余二者余无漏慧皆通知见二性。已断疑故推度性故。有漏慧皆智六见性者。诸有漏慧皆智性摄。于中唯六亦是见性。谓身见等五及世间正见。如上圣慧及有漏慧皆择法故并通性摄。大婆沙九十五论云。应具分别见智慧三自性差别。云何为见。答眼根五见世俗正见学无学见。问何故眼根说名为见。答由四事故。一贤圣说故。二世俗说故。三契经说故。四世现见故(云云)。问何故此五说名为见。答以四事故。一观视故。谓能观视所应取境。二决定故。谓能决定所应取境。三坚执故。谓于自境坚固僻执。非圣道观不能令舍。四深入故。谓于所缘锐利深入如针堕泥。云世俗正见者。谓善意识相应慧。是见性故说名为见。学见者谓学有漏慧。无学见者谓无学正见。此二俱是见性故名为见。五见为境如阴夜见色。世俗正见于境如晴夜见色。有学见于境如阴昼见色。无学见于境如晴昼见色。云何为智。答五识相应慧除无漏慧。余意识相应慧。五识相应慧有三种。一善二染污三无覆无记。余论说诸见是智断。应作四句。有见非智。谓眼根及无漏慧。忍有智非见。谓五识身相应慧尽无生智。余五见及世俗正见。余意识相应有漏慧。有见亦智。谓五见世俗正见。除无漏忍及尽无生智。余有漏慧即学八智及无学正见。此无漏慧及前五见。世俗正见皆具见智二种相故。第三句摄有非见非智谓除前相。相谓所有所有若名若法。是前三句所表皆名为相。除此余法为第四句义次广前来一经频有。无厌繁文。疏眷属般若者。然般若有五。一实相般若即所证理。二观照般若即能证智。三文字般若即能诠教。古唯有三新说有五。加四境界般若。实相唯悟真境兼后智体。今境界通事六尘之境皆为境界。五眷属般若即与慧同时诸心心所。今此具五城为实相。长者为观照。释无量中已有境界。今有眷属文字通四。疏别明十度之因感十身果。疏中但案文直释。此十亦即菩提愿等如来十身。一施度即相好庄严身。二戒获意生身以遍至故。三忍获威势身。四进策万行故成菩提。五禅获福德无等。六显法身。七成化身。八亦成愿身。九还成力持。十亦成智身。后一总净十身。疏第七无厌足王寄无著行者。方便涉有不迷于空。事理无滞不舍不受故名无著。疏先念教成益有十七心。初欢喜为总余十六别。一净信者信乐闻法。二下化上求。三法乐怡神。四勇求进趣。五欣庆所得。六悲智双流。七不取不生。八以德严饰。九不着万境。十不碍起修。十一物我齐均。十二不被心使。十三无住而住。十四称理普周。十五见佛相严。十六不舍佛智。疏后行深玄中。疏文有五。一总标令信。二然善财下征其疑心。三逆行下出其疑意。四贪益下通其伏难。五言深玄下。示其深玄先标后证可知。疏第八大光王寄难得行者。无障碍愿力乃能得故。疏二十八相因未满者。未见经论应阙无见顶及眉间白毫梵音广长舌。以善生等经校量最胜故。谓三十相不及毫相。三十一不及乌瑟尼沙。总合不及如来胸中所出梵音义。合将二十九相以校白毫。三十中一是梵音故。长舌无文义为胜尔验之。疏第九不动优婆夷寄善法行说法授人动成物轨。思择修习一切法故。疏五中初二所持内德等者。然此五法即下因中所念五事。谓思惟如来福德智慧。皆悉清净总持三昧。不可思议神通自在辩才无碍。谓思念何因得斯五德。彼佛便教发十种心。一谓应发不可坏心灭诸烦恼。二应发无能胜心破诸取着。三应发无退怯心入深法门。四应发能堪耐心。救恶众生。五应发无迷惑心。普入于一切诸趣受生。六应发无厌足心。求见诸佛无有休息。七应发无知足心。悉受一切如来法雨。八应发正思惟心。普生一切佛法光明。九应发大住持心。普转一切诸佛法轮。十应发广流通心。随众生欲施其法宝。释曰。十中初二成其所念福智故。今得第一难摧伏智慧藏解脱门。疏已取下佛教以释其相。下四亦尔。次以第三无退怯心。酬其所念总持故。今得第三一切法平等总持门。三以第四救恶众生。及第五诸趣受生示神通因。今得第二菩萨坚固受持行门。遍生五趣救恶众生。是大神通是菩萨行。四以第六求佛无厌。第七受法无足心酬其三昧。今得第五求一切法心无疲厌三昧门。五以后三示其辩才无碍因。今得第四照明一切法辩才门。在文可知故。疏取下十句示因。释今所得五法之果。而念福德含在智慧之中。其下释十法中。方云上来已取十句释五法门。但与下念五法不次显无优劣故。疏正明发心坚固者。即前五果之因。一求佛智慧即求法三昧。二求佛十力即求智慧。三求佛辩才。四求佛光明。即是总持。总持以慧为体故云光明。余皆坚固受持行愿。发是心已下总结坚固。疏第十遍行外道寄真实行。智度已圆称于二谛。言行不虚故名真实。大文第四。疏今初青莲华长者寄救护等者。大悲增上救护众生。大智无著离众生相。悲智无住以立此名。疏回向实际义通广大者。佛境方穷横周法界众生界故。疏上四各有事理思之者。如一知香体异约事可知。约理者如烧香。谓以智火发挥万行普周遍故。涂香者以性净水和之饰法身故。末香者以金刚智碎令无实故。即以智及性净等为生处也。如第二约类辩异。言约理者香即习气行。天之因是天习气熏灼成果故。亦是道习从天而来好光净等余类例。然三知力用者。上二约文但约世香而含约理。此则文自具二。如厌有为等约事。治诸病者白檀治热。熏陆治冷约理即诸对治行。所谓慈悲不净观等断诸恶者。如安息香能辟恶邪。正见智慧无恶不断。又十善行等。生欢喜香。如沉檀等即称根器行施悦自他等。增烦恼香如兰麝等。谓爱染行如有漏定增爱味等。灭烦恼香如牛头旃檀。先陀婆等。即诸智忍等。令于有为生爱着等唯约理说。此即人天胜因厌离有为。即无常等舍憍逸香。无我忍辱。不放逸等。发心念佛香。赞佛功德说净土行等。证解法门深观行等。圣所受用即观真如。无分别等。一切菩萨差别者。三贤十地所修胜劣等。一切菩萨地位香者。所证如智有浅深等。疏二人间有下疏文有二。初释象藏。后释余九。前中有二。先就事释可知。后若就菩提心下二约法。似如来藏即是形相。似如来藏本觉真心。性德圆备称理发心故似也。二因善恶相攻而生。即同因龙斗生故。六波罗蜜经云。善恶互相熏犹如二象斗。弱者去无回。妄尽无来去。起信云。真如熏无明故能发心厌求。三若一发下。出现四霔法雨。是成就五心所及下清净。六得法喜乐即安隐。七离惑业苦即方便。八展转兴慈即境界。九志愿纯净即威德。亦业用通前七。疏余之九下。二释余九言次五如次五分法身者。戒定可知。三王及四兵皆腾空者。慧证空故。四心念于佛脱五欲故。五集听法是知见故余可思之。疏第二婆施罗船师至寄不坏回向者。得不坏信十种善根而回向故。名为不坏。疏佛道为高下。新译此有十事五对。今经但有四对阙第四安危。疏但略示其相而未言等者。等于余义具说观相乃有多意。一不坏相则五是可依五不可依。二不坏性则不见高卑。无夷险等一无高卑。是故经云。不见一法是佛法者。不见一法非佛法者。故金刚云。是法平等无有高下。二住正道者。则不分别是邪是正。三不见业惑以为所断。不见智慧以为能断。非有烦恼非离烦恼。四不见生死为杂乱。不见涅槃为寂静。生死涅槃二际无差故无安危。五无大小三乘及一乘。非乘我所说故三性及相双俱不坏。则虽无高下不坏高卑。无高无卑为真高等。一一契中上三即三观意。四者以无所得而为方便。一时具观一具一切方真观矣。疏若佛法海者。准下推胜乃有多海。略举其二余例可知。疏色无色等依识心定。劫数浅深者。沈空滞寂即漩澓义。无色初二万后后二二增。非想八万劫为深。二万即为浅。色无昼夜殊。劫数等身量则初禅最浅上上渐深。未有无相皆识心定故为心识相也。疏有方便为坚等七地已说。疏又谓修行有住无住者。上约外境世之八风。此约正修无住为顺出离。有住为逆。又有住则顺生死流。无住反此。疏若开第三第五各三者。三中三者。一漩澓浅深。二波涛远近。三水色好恶。五中三者。一知其船铁木坚脆机关涩滑。二水之大小。三风之逆顺。此二各三为六并其余三为九。如是已下总结为十。可行则行可止则止。虽是总结义当一故。疏第三无上胜长者寄等一切佛回向者。谓等同三世一切如来能回向道所回向善故。以得胜通下释名。此约得法释等。于下约寄位释。疏由等诸佛不见美恶者。彼经云。如是修学回向道时见一切色乃至触法。若美若恶不生爱憎。心得自在无诸过失。广大清净欢喜悦乐。离诸忧恼身心柔软。诸根清凉是也。疏第四至一切处善友者。谓以大愿力令其善根。所成供等遍一切故。疏一无漏林树等者。多是净名佛道品偈云。总持之园苑无漏法林树。觉意净妙华解脱智慧果。八解之浴池定水湛然满。布以七净华浴此无垢人等。疏此云水天者。总持教中有此天也。疏初地证发心者。疏中随难但释二句。今当略释二地三聚圆满故。三地修八禅故四地无行无生行慧光故。五地如疏。六地般若现前遍照普得故。七地有中殊胜行。修习一切菩提分故名普庄严。八地得无生忍。于三世间皆悉自在。得忍如空念念入法流故。九地以无所得而为方便力度偏增。具足辩才演一切法为庄严故。十地十障已摧十度已满三祇已圆故。疏智论第八一切三昧皆入中者。论有喻云。譬如大海。谓若百川归大海故。又云有人言。王三昧者。在第四禅故。有人云。佛三昧谁能知相。一切佛法一相无相无量无数不可知唯佛能知。佛神足持戒尚不可知。况复一切三昧。释曰。此但叹胜耳。疏第五无尽功德藏由回向力能成无尽功德藏故。疏第六入一切平等善根回向善友者。事理无违皆入等理故。疏楞伽云。无有涅槃佛等者。即是经初。大慧赞于如来具知三性以成三身。初有四偈。明了遍计依他。谓世间离生灭等。十忍品已引。今此即叹具于圆成。云一切无涅槃无有涅槃佛。无有佛涅槃。远离觉所觉。若有若无有是二悉俱离。牟尼寂静观是则远离生。是名为不取今世后世净。有二偈半。大云解云。初一偈令了一如。谓此约无愿观以显圆成。无涅槃佛故无愿矣。初句谓色心等一切法中无得涅槃。以一切法本性如故。若得涅槃。是断常见。灭法是断。证得是常。次二句既无涅槃云何有佛。故下经云。见断烦恼而得成佛。此则名为坏佛法者。烦恼与佛性寂灭故。三四句中所觉如故无有涅槃。能觉如故无有得佛。离觉所觉混同一如。释曰。然上所解。理则尽矣。而消文未妙。今谓初句遣所证涅槃。次句遣能证之佛。第三句无能所契合。第四句总结所由。由离能所故皆无矣。无即空义。同一如矣。次若有下两句明不生二见。正显圆成远离见过。前偈破执此显不着。初句人法是有无我是无。二障是有无相是无。涅槃及佛此则是有。离觉所觉此则是无。皆成见过义须离之。故云是二悉俱离。后一偈明牟尼正观。此叹世尊寂静功德。了一切法本来寂静。无有一法而是生者。生见既亡不生。岂有无生无灭。故无可取亦无可舍。非染非净故二世净。今初但引二句足证不般涅槃耳。疏佛种从缘起佛缘理生者。上句是法华经。下句是生公释。古有二释。并如前引。今引生公。正顺经中佛种无尽之言。其即是常身法身亦涅槃文。涅槃二十三云。又善男子。断烦恼者不名涅槃。不生烦恼乃名涅槃。诸佛如来烦恼不起是名涅槃。所有智慧于法无碍是为如来。非是凡夫声闻缘觉菩萨是名佛性如来身心智慧。遍满无量无边阿僧祇土。无所障碍是名虚空。如如常住无有变易名曰实相。以是义故如来实不毕竟涅槃。释曰。此皆明无永灭之涅槃与是常住真实涅槃矣。疏第七等随顺一切众生善根者。谓以善根等心顺益诸众生故。疏文有四。一略释名。二在补怛下略释处。三又观自在下广释友名。四文中下释文。今初。三业归向。如下别中六通赴缘者。谓天眼遥观。天耳遥闻。他心遥知。神足速赴。宿命知其可度。漏尽令其解脱。摄谓摄受。利谓利乐。并如下经。由此下释寄位名。疏又观自在下。三广释中三。初双标二名二。梵云下双释二名。三随字别释。二中有五。一以梵言轻重分成二名。二而法华下成观音义。即彼经最初。答无尽意。佛告无尽意菩萨。若有无量百千万亿众生受诸苦恼。闻是观世音菩萨。一心称名。观世音菩萨。即时观其音声。皆得解脱。释曰。上即总意亦兼心语。三若具三业下成自在义。亦彼经文初标故。彼经下出三业相。初一语业。称名除七灾者。经云。若有持是观世音菩萨名者。设入大火火不能烧。由是菩萨威神力故(其一)若为大水所漂。称其名号。即得浅处(其二)若有百千万亿众生。为求金银琉璃砗磲码瑙珊瑚琥珀真珠等宝。入于大海。假使黑风吹其船舫。漂堕罗刹鬼国。其中若有乃至一人。称观世音菩萨名者。是诸人等。皆得解脱罗刹之难。以是因缘名观世音(其三)若复有人临当被害。称观世音菩萨名者。彼所执刀杖。寻段段坏(其四)下取意引上。一火不能烧。二水不能漂。三恶风不吹。四刀杖段坏。五恶鬼莫视。六枷锁离身。七怨贼解脱。二身业。礼拜满二愿者。谓设欲求男。便生福德智慧之男。设欲求女。便生端正有相之女。三意业。存念净三毒者。若有众生多于淫欲。常念恭敬观世音菩萨。便得离欲。若多嗔恚多痴准例上贪。斯即三业归向也。彼经略举。若准下经及彼偈文。危苦众生多应时权救斯为自在。四而今多下。结成观音也。今取下结成自在。上通相释。疏然观即下。第三随字别释。言观即能观者显属菩萨。通一切观者。即智者意。然彼繁博。今取意释。谓三业归依观通心眼了见诸相而无所著。彻见体性空无障碍。一切种智圆顿观察。故经云。真观清净观。广大智慧观。悲观及慈观。常愿常瞻仰。无垢清净光。慧日破诸暗。能伏灾风火。普明照世间。皆是观义。言世是所观。通一切世者。世略有三。谓三世间。若山若水悬崖邃谷畏难之处器世间也。无量众生即众生世间。亦观佛会所有众生。常在一切诸如来所。即是观察智正觉世间。从若云自在下。案文就义自在则宽直。就名言自在却局阙所观故。然有能观必有所观。不尔于何而得自在。能所无二不坏能所。一观一切观。无观无不观。为真观矣。疏又令归向本所事者。本事即阿弥陀故。念诵者令先称本师之名。顶上化佛即是弥陀故。疏又门即普门普门示现曲济无遗故者。以普门字释经行门普门之名。即法华经观音品目曲济无遗。是生公释具云。曲济无遗谓之普。从悟通神谓之门。天台智者说有十普。一慈悲普。二弘誓普。三修行普。四离惑普。五入法门普。六神通普。七方便普。八说法普。九成就众生普。十供养诸佛普。此十一一称实普周。今经下文业用之中略列十一门即十一普也。疏然大圣久成正觉者。即千手千眼陀罗尼经。依无量寿经继无量寿当得作佛。号普光功德山王佛。亦迹门尔。疏方法华经三十五应者。即无尽意问云。观世音菩萨云何游此娑婆世界。云何而为众生说法。方便之力其事云何。佛告无尽意。若有国土众生。应以佛身得度者。即现佛身而为说法。二辟支佛。三声闻身。四梵王。五帝释。六自在天王。七大自在天王。八天大将军。九毗沙门。十小王。十一长者。十二居士。十三宰官。十四婆罗门。十五比丘。十六比丘尼。十七优婆塞。十八优婆夷。十九长者妇女。二十居士妇女。二十一宰官妇女。二十二婆罗门妇女。二十三童男。二十四童女。二十五天。二十六龙。二十七夜叉。二十八乾闼婆。二十九阿修罗。三十迦楼罗。三十一紧那罗。三十二摩睺罗迦。三十三人。三十四非人。三十五执金刚神。皆如初句次第义加。以长者居士宰官婆罗门。共一即现妇女身而为说法故人谓之三十二应。理实四类。各各不同故。妙音中云或现长者居士妇女身。或现宰官妇女身。或现婆罗门妇女身。明知四类有四妇女。况妙音中有转轮王及菩萨身。又加地狱饿鬼畜生及诸难处。皆能救济岂无彼身。则三十五亦未为尽。若开四妇女各成二人以妻女别故。则此已有三十九矣。明知观音诸大菩萨。各能万类之化皆略举耳。疏但是此中或现色身及说法耳者。以三十五应皆云即现其身而为说法。具如初一。明知通是此二义耳。疏皆五怖畏中事者。准十地论五畏摄诸畏故。若是新经下文有颂一一具颂此十八怖。法华观音偈中亦不离此怖。恐繁不引。今略明五摄然五多约果略由二因。一邪智妄取我见爱着故即不活恶名死畏之因。二善根微少即大众威德及恶道畏因。今此十八有通因者然险道有二。若世险道即不活及死畏摄。若恶道因为险即是邪智。热恼有三。一失财热恼。不活畏摄。二处众热恼。即大众恶名畏摄。三毒热恼。即是畏因。迷惑有二。若迷惑方隅等。即众热恼不活畏摄。若心迷惑。大众畏因系缚。亦是不活畏摄。杀害死摄。黑暗迁移乃有二意。现暗迁移皆不活摄。恶趣黑暗三涂迁移即恶道畏摄。爱别离怖正唯死畏兼及不活怨憎会怖。正唯恶道。亦兼不活逼迫身怖死及不活。逼迫心怖大众威德及恶名摄。其忧悲怖死及不活二畏之相。亦通余三。疏即能离因者。谓三业归依我之三业。能令解脱令住正念。即无我我所及邪智故。第八正趣菩萨寄真如相善友者。谓善根合如成回向故。第九无缚无著者。谓不为相缚不为见着。作用自在故名解脱。第十入法界无量者。等以法界善根回向法界故</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 