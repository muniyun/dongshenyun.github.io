<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>后序</p>
<p>雪窦颂古百则。丛林学道诠要也。其间取譬经论或儒家文史。以发明此事。非具眼宗匠时为后学击扬剖析。则无以知之</p>
<p>圜悟老师。在成都时。予与诸人请益其说。师后住夹山道林。复为学徒扣之。凡三提宗纲。语虽不同。其旨一也。门人掇而录之。既二十年矣。师未尝过而问焉。流传四方。或致踳驳。诸方且因其言以其道不能寻绎之。而妄有改作。则此书遂废矣。学者幸谛其传焉</p>
<p>宣和乙巳春暮上休。[刀/牛]人关友无党记</p>
<p>　　重刊圜悟禅师碧岩集疏</p>
<p>雪窦颂古百则圜悟重下注脚。单示丛林。永垂宗旨经也。学人机锋捷出。大慧密室勘辨。知无实诣。毁梓不传权也。此书诸佛正眼列祖大机。两经钳锤。一无瑕颣。兹欲与大慧长书并驾。同圜悟心要兼行。揭杲日于迷途。指南针于慧海。快然一睹。开彼群愚。相与圆成。不无利益。幸甚</p>
<p>右伏以。十七岁便悟云门睦州。可道是口头三昧。二百年不见碧岩雪窦。忽遭渠手下一交。怎忘得弓冶裘箕。莫断却儿孙种草。随人去脚跟后转。谁下得钓龙钩。有个具眼目底来。不看作系驴橛。此事当如筏喻。他时自会筌忘。家家门户透长安。前者呼后者应。种种因缘归大数。昔之废今之兴。莫怪山僧口多。终是老婆心切。不读东土书。安知西来意。重兴一代宗风。虽无南去雁。看取北来鱼。便有十分消息。持同文印。读无尽灯。谨疏</p>
<p>今月　日疏</p>
<p>圆悟老祖居夹山时。集成此书。欲天下后世知有佛祖玄奥。岂小补哉。老妙喜深患学者不根于道溺于知解。由是毁之。谓其父子之间矛盾。可乎。今嵎中张居士重为板行。果何谓哉。览者宜自择焉。大德壬寅中秋。住天童第七世法孙比丘。净日拜手谨书</p>
<p>圜悟禅师。评唱雪窦和尚颂古一百则。剖决玄微。抉剔幽邃。显列祖之机用。开后学之心源。况妙智虚凝。神机默运。晶旭辉而玄扃洞照。圆蟾升而幽室朗明。岂浅识而能致极哉。后大慧禅师。因学人入室。下语颇异。疑之才勘而邪锋自挫。再鞠而纳款。自降曰。我碧岩集中记来。实非有悟。因虑其后不明根本。专尚语言以图口捷。由是火之以救斯弊也。然成此书。火此书。其用心则一。岂有二哉。嵎中张明远偶获写本后册。又获雪堂刊本及蜀本。校订讹舛。刊成此书。流通万古。使上根大智之士。一览而顿开本心。直造无疑之地。岂小补云乎哉。延祐丁巳迎佛会日。径山住持比丘。[文/巾]陵拜书以为后序</p>
<p>儒门子贡极有功于东家圣人。藉令良马见鞭影而奔。皆如瞠若乎后之颜子。吾圣师游乎何言之天久矣。灵山会上。四众海集。世尊拈花宗旨。诸人罔措。独迦叶尊者。微为之破颜。与吾教中一唯之外口耳俱丧。同一顿彻悬悟。当时曾参。不直下剖击忠恕之秘钥。岂惟门人之惑滋甚。千载之下。何以祛一贯之迷云乎。异时成都佛果圜悟老禅。笏夹山丈室。拈提雪窦颂古百则。其大弟子杲上座。惧学人泥于言句。辜负从上诸祖。取老和尚舌头。一截并付烈焰。烟而扬之拉[木*(天/韭)]堆。自以巨壑太虚投置毫滴。如古德德山卖弄油糍婆前。此疏钞已埃冷而无余矣。野火烧不尽。春风吹又生。花落碧岩。阳坡如绣。历过去劫。死灰复然。不知何许。许多葛藤。一一从嵎中张居士手栽无影树子上。全体败露。直得般若无说诸天雨花。百七八十年。衲僧蓦地。横穿鼻孔。从前不曾嗅底宝熏。一旦水涌云蒸。于八万四千毛孔。悉普悉遍。可谓甚深希有。难值难遇之事。已而居士二子得心疾。或谓。勤宝经杲上座毁板。居士不当拾遗烬。而日月光景之故。受如是报。居士者疑其说。以质于予。予谓。圜悟门人人人而杲上座。碧岩自碧。何得有说杲上座。见月亡指。遂乃追尤古佛。毒燎亘天。倒却刹竿。不放一线。彼未尝识月者。谁将乘一指而示之。或者又谓。杲上座火此书。盟之社鬼者深重。居士二子之患正坐此。予谓。当杲上座灼然秉炬时。炼得故纸通红。何缘密室通风。老勤巴命门舌根。别自有不坏处。一星迸散。明月空山。张居士那里得这消息来。把天然一段西蜀锦机。依旧织作旧日花样。意者主林神阴为之地。诃护至今。料亦是此书合出世因缘时节。清凉池上。针芥相逢。则书写读诵。为人演说之功。应获殊胜福德。何况金石刻镂。展转流布。居士二子之心疾根本。本不在此。客作汉。妄以情识卜度。居士缘其目前不足计拔之祸福。亦以情识卜度之。是相随赴火坑也。岂不冤哉。冥验记。沛国周氏。三子并喑。一日有客造门曰。君可内省宿愆。忽猛忆儿时见燕窠三子。伺其母出。各以一蒺藜吞之。斯须共毙。母还悲鸣而去。常自悔责。客曰。君既知悔责。罪今免矣。三子即皆能言。然则居士二子之病风丧心。得无亦有可悔恨之事乎。谈般若者。若为人轻贱。是人先世罪业应堕恶道。以今世人轻贱故。先世罪业即为消灭。居士能于此有省。纵无始劫来所造诸业。当应时消灭。即君二子之心疾。当如周氏三子之应时能言。可以不疑。世尊住世。四十九年。六百函文字。覆藏遍界。若从杲上座之说。万年一念。更留踪迹作么。向上禅林无限尊宿有两句。最端的曰。任尔即心即佛。我但非心非佛。今而后有谤如来正法轮者。君但应之曰。任汝说杲上座底是。我只说勤老师底是。若不如是。即恐燎却面门。四百四病一时发矣。将如居士二子心疾何。不见古人道。养子方知父母恩。居士学佛知恩。临老忏悔。他日作家炉鞴。跳出丈六金身。不知还见勤老师真个扬眉竖拂否。若还一句荐得。向道佛祖有誓。罪不重科。莫殃及他家儿孙好。虽然如是。且得没交涉。是年延祐丁巳中元日。海粟老人冯子振题</p>
<p>碧岩集行于世者数版。卷套多多。到上学徒盛笈非便也。故(予)欲成小字缩行省纸册。有年所矣。安政丁巳秋。笃信檀士戮力舍财。喜资上木。即命剞劂氏。事既竣焉。喜舍刊梓制本贱价。固予初志也。若夫碧岩曲节。先哲序跋善美尽尽。(予)何言乎。简省刻成。故书詹言于筴端。尔安政六年岁在己未秋七月初吉敕住华园玉桃庵主万宁玄汇敬识</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>