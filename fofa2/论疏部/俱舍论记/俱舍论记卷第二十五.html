<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>俱舍论记卷第二十五</p>
<p>　　　　沙门释光述</p>
<p>　　分别贤圣品第六之四</p>
<p>如前所说至有差别不者。此下第五明六种种姓。就中。一明六阿罗汉。二明六姓先后。三明从姓．果退。四明学．凡种姓。五明三退不同。六明退果时相。七明练根不同。八明无学九人　此即第一明六阿罗汉。牒前问起</p>
<p>亦有者。答</p>
<p>云何者征</p>
<p>颂曰至从前见至生者。颂答</p>
<p>论曰至六不动法者。释初两句。举数列名。又正理六十七云。然余经说。无学有九。谓初退法。后俱解脱。彼不退法此不动摄。彼二解脱通此六摄。故阿毗达磨唯说有六种(已上论文)　于此六中至方入定故者。释第三．第四句。于此六种姓中前之五种。从先学位钝根种姓信解姓生。即此五种总说名为时爱心解脱。恒时爱护所证得法故名时爱及心解脱烦恼缚故名心解脱。具斯二义名时爱心解脱。有学钝根虽恒时爱护。而心不解脱。无学利根虽心解脱。而非恒时爱护。各阙一义不名时爱心解脱也。此时爱心解脱。亦说名为时解脱者。以要待时方能入定。及能解脱烦恼缚故。具此二义名时解脱。有学钝根虽要待时。而非解脱。无学利根虽复解脱。非要待时。各阙一义不名时解脱者。具足应言待时解脱。略初待言但说时解脱。如言苏瓶。具足应言盛苏瓶。略初盛字但言苏瓶。由此钝根要待胜时方能入定。言胜时者谓待资具。资具有三一好衣．二好食．三好卧具。无病。处即是好处　等。谓等取得好说法。及得好人。如是六种胜缘合时方能入定故故婆沙一百一云。时虽有多略有六种。一得好衣时。二得好食时。三得好卧具时。四得好处所时。五得好说法时。六得好补特伽罗时(如彼广说)　不动法姓至见至姓生者。释后两句。六种姓中不动法姓说名为后。即此名为不动心解脱。不为烦恼所退动故。及心解脱烦恼缚故。具斯二义名不动心解脱。有学利根虽无退动。而心不解脱。无学钝根虽心解脱。而有退动。各阙一义不名不动心解脱。亦说名为不时解脱。以不待时能入定故。及能解脱烦恼缚故。具斯二义名不时解脱。有学利根虽不待时。而非解脱。无学钝根虽复解脱。非不待时。各阙一义。不名不时解脱　言不待时者。谓三摩地随欲现前。不待前说六种胜缘和合时故。又更释云。或依暂时解脱故建立时解脱名。容有退堕时故。依毕竟解．脱故建立不时解脱名。无退堕时故。此不动姓从先学位见至姓生。若依婆沙释心解脱心解脱以胜解为体。故婆沙一百一云。云何时爱心解脱。答时解脱阿罗汉尽智．或无学正见相应心。胜解．已胜解．当胜解。云何不动心解脱。答不动法阿罗汉尽智．无生智．或无学正见相应心。胜解．已胜解．当胜解。此中尽．无生智．无学正见相应心者。简别有学及有漏心。胜解者谓现在。已胜解者谓过去。当胜解者谓未来。此即简异无为解脱。显二解脱唯以无学无漏心相应胜解为自性</p>
<p>如是所明至为后方得者。此下第二明种姓先后问。无学六姓为是学位先有。为后无学方得。不定者。答</p>
<p>云何者征</p>
<p>颂曰至有后练根得者。颂答</p>
<p>论曰至随应当说者。正释颂文。无学位中。退法种姓必是学位先有。思法等五亦有至后无学方得。谓有先来学位是思法姓。后至无学亦是思法种姓。或有先学位是退法姓。后至无学位练根成思。如思既尔。乃至不动随应当说</p>
<p>言退法者至彼必无退者。别释六姓差别不同　言退法者。谓遇少缘便退所得。非思法等遇少缘退　言思法者谓惧退失所获功德。以刀扣头恒思自害</p>
<p>言护法者。谓于所得恐退失故喜自防护　安住法者。离胜退缘虽不自防。亦能不退。离胜加行亦不增进。多住自位故名安住　堪达法者。彼性堪能好修练根速达不动　不动法者。不退动故彼必无退</p>
<p>此六种姓至具二加行者。又释六姓差别不同　恒时。谓长时修　尊重。谓起时猛利尊胜殷重。初二阙二。后二具二。由根异故。余文可知</p>
<p>退法种姓至通三界皆有者。别释立名。六种姓中前之五种。但约容有建立此名。故六阿罗汉通三界皆有</p>
<p>若执退者至故唯有二者。叙异执破。若执前五必退等者。于欲界中可具六种。于上二界应唯有二安住．不动无余四种。彼无退失故无退种姓。彼无自害故无思种姓。彼无自防故无护种姓。彼无练根故无堪达种姓。故唯有二</p>
<p>如是六种至五从果非先者。此即第三明从姓．果退。问。如是六种阿罗汉中。谁从何退。为从姓退为从果退。问及颂答</p>
<p>论曰至然并非先者。总标释颂。六种姓中不动种姓。必无退姓及退果理。前之五种皆有退义。于前五中后思等四。皆有可从种姓退义。如从堪达等退至安住等。退法一种无退姓理。由此种姓最居下故更无退处。五种皆有从果退义。虽思等四俱有退姓及退果义。然并非先。所以不言先退法者。以先退法有退果义故。此文中云并非先。不摄退法　或可。此文言并非先从多分说。理实退法先亦退果</p>
<p>谓诸无学至容有退理者。此即别明姓退．不退。谓诸无学先学位中所住思等四种种姓。彼从此姓必无退理。以学．无学二道所成极坚牢故。若诸有学先凡位中所住思等四种种姓。彼从此姓亦无退理。以世．出世二道所成极坚牢故。文中正明无学。有学义便兼明。若住无学及住学位。从退种姓后修练根。所得思等四种种姓。彼从此姓容有退理。以此种姓非二道成不坚牢故</p>
<p>二先位中至有退果义者。此即别明果退．不退</p>
<p>言二先者。一学位先。二凡位先。谓诸无学先学位中。住思等四必亦无退此无学果。此姓二道所成坚故。若诸有学先凡位中住思等四。必亦无退此有学果。此姓二道所成坚故。唯先学位退法种姓。至无学位有退果义。唯先凡位退法种姓至后学位有退果义。于无学位及学位中。或有住退姓有退果义。退虽先得亦二道成。姓最劣故。是退法故。容有退果。或至无学及学位中。从退种姓后能修练根。得思等四亦容退果。以此种姓非二道成不坚牢故。虽于无学及学退果五姓不同。皆可说言唯先退法有退果义。准上退姓及退果义。应知定有二。先位中住思等姓。至后无学及学位中。从思等三修练根行得护等三皆容退姓。所转护等进得学果亦有退果。故正理六十八云。彼从思等修练根行。转得护等唯可退姓。转所得姓进得学果亦有退义。由此种姓非二道成不坚牢故</p>
<p>又亦无退至应是进非退者。就四果中明退果义。虽五种姓皆可退果。又亦无退先所得果。四果之中但先得者必定不退。若预流果得必先得。一来．不还超越证者亦是先得。后所得果容有退义。若以第一果为先。即以二．三．四果为后。若以第二果为先。即以三．四果为后。若以第三果为先。即以第四果为后。是故定无退预流果。以预流果必先得故。此中偏说。一来．不还以不定故。故不别举。应知预流唯先非后。罗汉唯后非先。一来．不还俱通先．后。由此无退先得果义。退后果义。所以应果退法有三。一增进根。二退住学。三住自位而般涅槃。但言退住学位。不言退住异生。以此明知。非退初果。思法有四。三如前说。更加一种退住退姓。余三如次。护法有五。四如前说。更加一种退住思姓。安住法有六。五如前说。更加一种退住护法姓。堪达法有七。六如前说。更加一种退住安住姓。思法等四退住学位时。还住先退姓非余思等四。若异此者。先时学位是退种姓。今退住学思等四姓。得胜种姓故。应是进非退</p>
<p>何缘定无退先果者者。此下明诸部诤论四果退不退。若依说一切有部。初果不退。后三果容退。如前具说。问何缘定无退先果者</p>
<p>以见所断至必无退理者。说一切有部答。以见所断依无事故必无退理</p>
<p>若尔应说此惑缘无者。难。既无我事应说缘无</p>
<p>非此缘无至不如实缘者。通。非此我见缘于无法。谛为境故。然于谛境不如实缘</p>
<p>诸烦恼中谁不如是者。征</p>
<p>虽皆如是至依有事惑者。释有事无事差别不同　作者。谓能造作世间　受者。谓能受用世间。于此造作．受用之中得自在故。于可爱境起贪染着。于不可爱境起嗔憎背。于劣．等．胜境起慢高举。于事不了故起无明。余文可了</p>
<p>又见断惑至依有事惑者。又解有无事差别不同。又见断惑于谛理中。身见执我．我所。边见执断执常。邪见执无。等者等见取．戒禁取．无明．疑。此七皆迷谛理而起。非谛中有少我等事。见所断中贪．嗔．慢三缘七而生。是故皆名依无事惑。相应无明如贪等说。修所断惑于色等中谓好．丑等。非无少分好．丑等别。是故可名依有事惑</p>
<p>又见断惑至有失念退者。又解断迷理惑所以不退。断迷事惑所以容退</p>
<p>或修断惑至定无退义者。又解修惑非审虑生圣容退起。见惑由审虑生故圣不退　上来说一切有部明初得果不退义也</p>
<p>经部师说至彼说应理者。此下经部明四果退．不退。论主意朋经部故言彼说应理。经部意说。预流．阿罗汉唯圣慧断必无有退。一来．不还世俗道得亦容有退。无漏道断亦不退也。故正理六十八云。然经主意作如是言。阿罗汉果亦无有退。一来．不还世俗道得容有退义。引经证言圣慧断惑名为实断。初．后二果但由圣慧。断惑而证故无退理</p>
<p>云何知然者。问</p>
<p>由教理故者。经部答</p>
<p>如何由教者。征问</p>
<p>经言苾刍至非阿罗汉者。答。经云无漏圣慧断惑名为实断。阿罗汉果唯圣慧断。既言实断。明知不退。经诫有学应不放逸。恐学退故。非说阿罗汉应不放逸。明知不退</p>
<p>虽有经言至现法乐住者。经部会释经文虽有经言佛告庆喜。我说利养等亦障阿罗汉。虽有此言。而不说退阿罗汉果无漏诸法。但说退失现法乐住有漏诸定</p>
<p>经言不动至从此退故者。经部引证。又经说言不为惑动。心解脱惑身中证得灭。我定说无因缘从此退故。不动即是阿罗汉果。故知不退</p>
<p>若谓有退至故不名爱者。经部牒救通释。若谓有退由经说有时爱解脱我许亦退。但应观察彼之所退。为是应果无漏性耶。为是有漏静虑等耶。我宗言退退有漏定。此时解脱据有漏定说。复释名云。然彼根本四种静虑．无色等持。钝根之人要持胜时方现前故。解脱定障名时解脱。彼为获得现法乐住。有善法欲数希现前故名为爱。有作是说。此有漏定。是彼贪爱所爱味处故名为爱。释时解脱如前应知。诸阿罗汉无漏果性解脱烦恼。于一切时恒随逐故不应名时。既恒随逐是即满足。更不欣求故不名爱</p>
<p>若应果性至如理应思者。经部反难。若言无漏应果体性。钝根亦容有退失者。如何世尊但说所证有漏诸定现法乐住。有可退理。不说无漏。由此证知罗汉果性必是不动。不动决定不退动也。然由利养等扰乱过失故。有于所得现法乐住退失自在不成就故。此退自在谓诸钝根。若诸利根于现法乐则无退失。故于所得现法乐住。有退故名第一退法。无退故名第六不退法。如是思等四种种姓如理应思。有退故名思法。无退故名第六不退法。如是乃至有退故名堪达法。无退故名第六不退法。第六亦名不动。经部但约有漏定边明六种姓差别不同。若据无漏果性义边。唯是不动无六差别。亦无有退　又解有退名第一退法。无退名第六不退法。思等四种如理应思。然皆容退现法乐住。有思名第二思法。无思名不思法即是第六。如是乃至有堪达名第五堪达法。无堪达名不堪达即是第六</p>
<p>不退安住不动何别者。问。第六不退亦名不动第四安住三义相似何差别耶</p>
<p>非练根得至三种差别者。经部答。不退是本性得。非由练根。若练根得名为不动。此二所起有漏功德殊胜等至遇缘不退。安住但于已住有漏诸胜德中能无退失。不能更引余胜有漏诸功德生。后设复引生从彼可退。是三差别</p>
<p>然乔底迦至阿罗汉果者。经部又复通经。所以须通此经文者。说一切有部意。有阿罗汉名乔底迦。由钝根故六返退失阿罗汉已。第七返还得阿罗汉果时。恐复退失以刀自害。故今通言。然乔底迦六返退者。昔在学位于时解脱有漏定中极啖味故。又钝根故。六反退失。深自厌责执刀自害。由于身命无所恋惜。至第七返临命终时。得阿罗汉便般涅槃。故乔底迦。但于学位退有漏定。亦非退失阿罗汉果　乔底迦是牧牛种。又真谛云。乔底迦此云瓦器。本是外道。恒执瓦器自随。仍本为名</p>
<p>又增十经至非应果性者。经部引经证应果体性非是时解脱　言增十者。从一法门增至十种名增十经。又阿笈摩中增十经作如是说。一法应起。谓有漏定时爱心解脱。一法应证谓诸无漏不动心解脱。依经呵啧。如文可知。故时解脱唯是有漏非应果性。或名时解脱。或名时爱解脱。或名时爱心解脱。广略异耳义皆相似。待时数希心脱定障名时爱心解脱。不时解脱准此应知。若言不动心解脱。无漏应果无有退动心解脱惑</p>
<p>若尔何故说时解脱应果者。说一切有部难。若时解脱非应果体。何故说时解脱应果</p>
<p>谓有应果至名不时解脱者。经部答。谓有应果根性钝故要待时故。诸有漏定方现在前名时解脱。非言时解脱是应果性。若与彼相违名为不时解脱应果。准释可知</p>
<p>阿毗达磨至是名由教者。经部复引论教。证无学人不退果也。论具三因惑方得起。应果起惑不具三因。明知不退。若谓彼据具足三因生烦恼说。复有何惑法因不具足生。若谓无学退起烦恼因不具生惑既已断。如何得起。此即以理征责。必须具因　又解若谓彼据具三因生说。复更有何法因不具足生。如染心．心所法必具五因生无不具五而得生者。三因起惑应知亦尔。此即责例。是名由教</p>
<p>如何由理者。问</p>
<p>若阿罗汉至是名由理者。经部答。若阿罗汉有令烦恼毕竟不起。无漏治道已生实断。是则不应退起烦恼。若阿罗汉治道未生。未能永拔烦恼种子。应非漏尽。若非漏尽宁说为应果。进退征责。阿罗汉人必无有退。是名由理</p>
<p>若尔应释至是阿罗汉者。说一切有部复引经难。若说应果定不退者。应释炭喻契经中文。此经既言诸圣弟子有时失念生不善觉。明知应果亦容有退。如何得知彼是应果。此经唯说阿罗汉故。复以何文证知应果。由此炭喻契经中。言彼圣弟子。心于长夜随顺远离等。既言随顺远离。明知即是阿罗汉果。复如何知。随顺远离是阿罗汉。余契经中有即说此顺远离等名应果力。又此炭喻经说彼圣弟子。于一切顺漏已能永吐。显能永断一切有漏。已得清凉。显彼已得清凉涅槃。由此定知。炭喻经说是阿罗汉</p>
<p>实后所说至故说无失者。经部通经。实后所说或炭喻经中后文所说。已能永吐已得清凉是阿罗汉。然彼所引炭喻前文诸圣弟子。于行．住时未善通达四圣谛理。有时失念生不善觉容有此事。谓有学者一来．不还。以世俗道得彼二果。于行住时由失念故容起烦恼。后以圣慧断余修惑成无学果。善达谛理则无起义。前引经文依有学位说退无失。或炭喻经中前文所说</p>
<p>毗婆沙师至亦有退义者。广诤既讫。结归本宗。若依宗轮论。大众部等预流者有退义。阿罗汉无退义</p>
<p>唯阿罗汉至修练根不者。此即第四明学．凡种姓。问。唯阿罗汉种姓有六。为余有学异生亦有六种姓耶。设有皆能修练根不</p>
<p>颂曰至如无学位者。答。由先凡位有六种故有学有六。由前有学有六种故。应果有六。见道速疾无起加行。余位得起能修练根。唯于信解．异生位中能修练根如无学位。婆沙第七云。顺解脱分亦有六种。谓退种姓乃至不动种姓。转退法种姓顺解脱分。起思法种姓顺解脱分。乃至转堪达起不动法。转声闻起独觉及佛。转独觉起声闻．及佛。若起佛种姓顺解脱分已。即不可转。极猛利故。又说顺决择分亦有六性　问若言凡位顺解脱分亦有六种姓。何故婆沙六十八但说决择分有六种姓不说前位。故彼论云。如见道位有六种性。相应行地亦有此六种姓。谓相应行退法种姓。乃至相应行不动法种姓。此地中有六种姓者。谓暖．顶．忍．世第一法。此是圣道近加行故。缘谛行相似圣道故。依身．及定同见道故。前位不尔故不立六种姓　解云后文且据一相。前文具说学位。转根加行道等如后当说</p>
<p>如契经说至退现法乐住者。此即第五明三退不同。依经起问。如契经说。我说由斯所证四种根本静虑增上心所。住现前法乐随一现行。余名有退。所得不动而言无退。如何不动法退现法乐住。心所谓定。或胜解心所。故婆沙八十一云。如契经说。有四种增上心所现法乐住。问何故名为增上心所。答此心所即三摩地。无三摩地具大势力有大功用能成大事。能如根本四静虑者故。此独名增上心所。复次四静虑四。有无量种增上心所殊胜功德。如无量等。广如彼释</p>
<p>颂曰至利中后钝三者。上二句举三退。下二句约人明</p>
<p>论曰至不现在前者。释上二句。如文可知。正理论云。三中前二非得为体。第三唯彼不现在前</p>
<p>于此三中至已得德故者。释下两句。于三退中。世尊唯有最后一种受用退也。以具众德无容一时顿现前故。随一现前余不现前名受用退。余利不动阿罗汉．独觉。于三退内有后受用。中未得退。亦于胜己不共佛法殊胜功德犹未得故。释利中后。已得功德必不退故无已得退。余五种姓容具有三以钝根故。亦容退失已得德故释钝三</p>
<p>约受用退至无相违过者。正通前难。经言退者。于三退中约受用退。说不动法皆退现法乐住。无相违过</p>
<p>无退论者至不应为难者。述经部宗。无退论者作如是说。无学身中诸无漏解脱皆名不动。无退动故。伏难云。若无学身中诸无漏法皆无退动。应六种姓皆名不动。如何别建立第六不动法。为通此伏难故作如是言。然六姓中别立第六不动法者。约有漏定现法乐住明六种姓。前五有退。第六不退名为不动。不据无漏如前通释。不应为难</p>
<p>诸阿罗汉至退时作不者。此下第六明退果时相。牃前问起</p>
<p>不尔者。答</p>
<p>何缘者。征。颂曰至惭增故不作者。颂答</p>
<p>论曰至可委信处者。释上两句。此明退果必不命终。如文可知　问退果不命终。何故退向即有命终　答如婆沙六十一云。复次根本果位具五因缘。一舍曾得道。二得未曾得道。三证结断一味得。四顿得八智。五一时修十六行相。故退果时。若未还得无命终理。向中不尔。故退彼时。虽未还得有命终义。广如彼释</p>
<p>又住果位至虽蹶不仆者。释下两句。如文可知。又正理七十云。又谁有退。谁无退耶。修不净观入圣道者容有退失。修持息念入圣道者必无退失。尊重止．观无贪．痴增。如次应知有退。无退</p>
<p>如上所言至唯得果道故者。此即第七明练根不同。初三句答初问。无漏答第二问　依人三下答第三问</p>
<p>论曰至诸位各一者。释初三句。无学练根转一一姓。各九无间．九解脱道。如得应果以九无间．九解脱道断有顶惑。钝根久习学．无学道所成坚故。有学练根转一一姓。各一无间．一解脱道。如得初预流果以一无间。一解脱道断上界见惑。非久串习易可转故。故正理云。然无学位修练根时道数所修如断有顶。若有学位修练根时道数所修。如断上界见道所断。由彼但与邻得果时道相似故(已上论文)　彼加行道学．无学位。转一一姓各一加行。若无学位。一加行．九无间．九解脱。若学位一加行．一无间．一解脱　问无学钝根学．无学道所成坚故。用九无间．九解脱道。有学钝根世．出世道亦成坚故应还用九　解云无学练根皆于应果。有学练根皆于初果。又于无学二圣所成。学乃一凡不可为例　问二道所成俱可升进。亦二道所成皆可退耶　解云求胜心猛二持亦转。趣劣心漫二成不退　问凡位练根加行．无间．解脱如何　答如婆沙六十八云。评曰相应行地诸转根者。虽不舍劣得胜品根。而得胜时劣品种姓不现行故亦名为舍。故转退法种姓等起思法种姓等时。用多加行引一无间．一解脱道。而得转根亦不违理。修习暖等非久远故。有漏加行难成辨故。若转趣余乘无无间．解脱。时经久远乃成辨故(解云相应地谓暖等四善根)　又正理七十云。我所承禀诸大论师咸云。练根皆为遮遣见．修断惑力所引发无覆无记无知现行。故学位中修练根者。正为遮遣见惑所发。无学位中修练根者。正为遮遣修惑所发。如如断彼能发惑时。所起无间．解脱多少。如是如是断彼所发无知现行道数亦尔。是故无学修练根时。用九无间．九解脱道。学位练根二道各一。然见．修惑所发无知。随所障殊有多品类。故转退等成思等时。诸道现前各有所遣。由此无有超得胜姓(已上论文)解云学位练根虽亦能遣修惑所发。正为遮遣见惑所发。故一无间．一解脱道。无学练根虽亦能遣见惑所发。正为遮遣修惑所发。故九无间九解脱道</p>
<p>如是无间至非增上故者。释颂无漏。此据无间及解脱道言唯无漏。若依加行通有漏无漏。故婆沙六十八云。彼加行道或有漏。或无漏　正理亦云。一切加行皆通二种</p>
<p>依谓身地至但依六地者。释依人三及后一颂。唯于三洲怖畏退故。故修练根。北洲．恶趣无圣道故。余天趣中虽有圣道。而无退故不修练根。无学依九。有学依六。若住果转根。即舍果得果。若住胜果道转根。舍果．及向。所得唯果。由此不定故说容言。心唯欣果。所以所得唯果。意总弃劣。所以舍通果．向。又正理七十云。又诸圣位修练根时。与本得果地或同或异。谓初．二果依地必同。彼此俱依未至地故。不还．应果依地不定。或依本地。或上或下。有差别者。若诸不还依下练根不得上果。阿罗汉不尔。如本得果故　问正理若言诸不还果依下练根不得上果者何故婆沙六十七评家云。应作是说。若于上地已得自在。而依下地学转根等。亦得上地无漏果道。然转根时不得无色。彼定无有不还果故　解云正理但据于上地中不自在者。婆沙通据于上地中得自在者。各据一义并不相违　问诸依上地得不还果。后依下地修转根者。于彼上地皆应自在。如何乃言正理论中据不自在言不修上　解云非依上地而得果者。于彼上地皆得自在。为欲得果励力抑起而非自在故。有依下地而转根者有不得上</p>
<p>诸无学位至成九差别者。此即第八明九无学。不动有二。后练根得。先来本得。余文可知</p>
<p>学无学位至三道各二故者。此下大文第二明七种圣人。就中。一明建立七人。二明慧．俱解脱　此即第一明建立七人。依彼七名而为二问。上两句答初问。下两句答后问</p>
<p>论曰至立俱解脱者。释上两句。灭尽定名解脱。八解脱中第八解脱。据不染无知是障体性障他解脱故名解脱障。得灭定时能离解脱障故名离解脱障。故言依兼得灭定离解脱障者立俱解脱。余文可知</p>
<p>此名虽七至如理应思者。释下两句。七中身证即是六中信解．见至二种所摄有名无事。七中慧．俱。皆通六中时．不时摄。具缚为一离八地染八九七十二。总成七十三　欲天。谓六欲天　随法行等。等余四人。余文可知</p>
<p>何等名俱至得解脱故者。此即第二明慧．俱解脱。前来未释故更别明。诸阿罗汉得灭定者名俱解脱。谓由慧力解脱烦恼障故。由灭定力解脱彼解脱障故名解脱障。所余阿罗汉未得灭定者名慧解脱。但由慧力于烦恼障得解脱故。即此烦恼能障慧生名烦恼障。又正理七十云。何等名为解脱障体。诸阿罗汉心已解脱。而更求解脱。为解脱彼障。谓于所障诸解脱中有劣无知。无覆无记性能障解脱是解脱障体。于彼彼界得离染时。虽已无余断而起解脱彼不行时方名解脱。复有余师说。此解脱障即以于诸定不自在为体。有余师说。此解脱障即以诸定不得为体。有余师说。于彼加行不勤求故。不听闻故。不数习故。解脱不生。即此名为解脱障体。初说应理。所以者何。必有少法力能为障。令彼于定不自在转。若不尔者。彼有何缘于诸定中不得自在。不得定者必有所因。不可说言即因不得。自体不应还因自故。或烦恼障亦应可说即以应果不得为性。彼既不然。此云何尔。阿罗汉果亦由于加行不勤求等故。体不得生岂便无别烦恼障体。故后三说皆不应理(解云四说之中初说应理。所以者何。必有不染无知劣法力能为障令彼于定不自在转。若不尔者彼有何缘于诸定中不得自在　此破第二师。不得定者至此云何尔此破第三师。阿罗汉果下破第四师。故后三说皆不应理也)</p>
<p>如世尊说至独称为满者。此下大文第三明学．无学满。问。如世尊说。五下分烦恼永断是不还果。不可更为欲界惑业之所牵引。于欲界受生虽根果满。由彼未得灭尽定故未名满学。依经起问。学．无学位各由几因。于等是学位等是无学位中独称为满</p>
<p>颂曰至但由根定二者。就答中。上两句明学满。下两句明无学满</p>
<p>论曰至亦得满名者。释上两句。明有学满。根谓利根。胜钝根故。果谓不还。胜前二故。定谓灭定。极寂静故。或八解脱中胜前七故。于有学位若具三因独得满名若于三中随有所阙。虽名分满不名为独。正理论意。要具三因方称为满。随有所阙皆不名满。破俱舍云。此不可依。如何有学于诸有学胜功德中。犹未具证而许名满　俱舍师救云。满有二种。一者具满。谓具三因独称为满。二者分满谓于三因得二或一约分名满。于义无违。正理不说翻成义减</p>
<p>诸无学者至已得灭尽定者。释下两句。明无学满。于无学位若具根．定独得满名。若于二中随有所阙。虽名分．满不名为独。于有学位有三果故得言果满。无学唯一不约果论。正理论意。要具二因方称为满。随有所阙皆不名满。正理破意准前应说。俱舍救意亦准前说</p>
<p>广说诸道至谓三余道者。此下大文第三明诸道差别　就中。一明四道差别。二明四种通行。三明菩提分法。四明四种证净。五明正智解脱。六明厌离通局　此即第一明四道差别。举广问略及释可知</p>
<p>道义云何者。问</p>
<p>谓涅槃路至涅槃果故者。答。谓涅槃路。三乘圣众乘此能往涅槃城故故名为道　或复道者。是求所依。依此寻求涅槃果故。故名为道</p>
<p>解脱．胜进如何名道者。问。加行．无间趣求涅槃可名为道。解脱．胜进既非趣求。如何名道</p>
<p>与道类同至无余依故者答。解脱胜进与加行．无间。道类同故名道　又解解脱．胜进渐渐转向后上品故。与后为道故名道　又解解脱道与加行．无间道同类故名道。若胜进道转上品故名道。或由前前解脱．胜进力随其所应能至后后诸道位中故名为道。或此二种俱能趣入无余依故亦名为道</p>
<p>道于余处至依何建立者。此下第二明四通行问。道于余处立通行名　通谓通达　行谓行迹。能正通达名通。趣向涅槃名行　此有几种。依何建立</p>
<p>颂曰至迟速钝利根者。上句答初问。下三句答第二问</p>
<p>论曰至速此相违者。依地明苦．乐。依根或人明迟速。依本静虑止．观均平。所有圣道起时。任运名乐通行。非是乐受。若依余地止．观不等。所有圣道起时。艰辛名苦通行。非是苦受　支谓静虑支　余文可知。又正理七十一云。此行五蕴．四蕴为性。由依色定．无色定别。而名通者。显慧胜故。如见道位虽具五蕴。以慧胜故偏立见名</p>
<p>道亦名为至菩提分法者。此即第三明菩提分法。就中。一举数总释。二正出体性。三明念等三。四明觉分增。五明漏．无漏。六约地分别　此即第一举数总释。无明．睡眠皆永断故。及如实知四圣谛境　已作已事。是尽智　不复作故。是无生智。此二名觉　梵谓菩提。此云觉也。余文可知</p>
<p>此三十七至余九同前者。此即第二正出体性。名虽三十七。实体唯有十。毗婆沙师说有十一。身．语二业不相杂故。戒分为二。正命即是正语．业故不别说也。余九同前。婆沙九十五有三说。两说同此论。复有一说。正语．业外有正命故。若说有三即有十二。然无评家。虽复开合不同并戒为体。总而言之。名虽三十七实体唯十。谓慧．勤．定．信．念．喜．舍．轻安．及戒．寻为体　问何故七十五法中。立此十法为觉分。余不立耶</p>
<p>解云若顺净偏强立为觉分。余非顺净故皆非立。如婆沙云。问何故一切色等法中。唯无表色有立觉分。非余法耶。答正语．业命随顺圣道。势用偏增故立觉分。余皆不尔是故不立　又解戒能为毂。余色不尔。又正理云。何故表业不立觉分。觉分唯是顺定善法。心俱无表有胜顺能。表业不然。是故不立。婆沙九十六云。问何不立心为菩提分法。答心无菩提分法相故。复次心于杂染．清净品中势用均等。菩提分法于清净品势用偏增。是故不立。复次菩提分法辅佐菩提。心王不应辅佐于觉。如王无有辅佐臣义。广如彼释　问于四十六心所法中。何故但立念．定．慧．受．信．勤．舍．轻安．寻。不立余法　答如婆沙云。问大地。法中何故但立念．定．慧．受为菩提分法。答念．定．慧三顺清净品中势用增上。菩提分法亦复如是。故摄此三。受于杂染．清净品中势用俱胜。故亦立为菩提分法。有余师说。受于杂染势用虽胜。而于净品作饶益事。如旃荼罗姓虽鄙劣。而与豪族作饶益事。故亦立为菩提分法。想．思．触欲。于杂染品势用偏增。故不立为菩提分法。于假想观胜解偏增。菩提分法顺真实观。是故胜解非彼所摄。有余师说。菩提分法学位偏增。至无学位胜解方胜。故不立为菩提分法。作意于境令心发觉易脱不定。菩提分法令心住境。义不相应故亦不立有余师说。初取境时作意力胜。至境相续彼力渐微。菩提分法要取境已多时方有。义不相应故亦不立。问何故三受皆通无漏唯立喜为菩提分法。答乐．舍二受无彼相故。复次菩提分法行相猛利。乐．舍迟钝故俱不立。复次无漏乐受为轻安乐所覆损故。舍为行舍所覆损故。相不明了。故不立为菩提分法。问大善地法中。何故但立信．精进．轻安．舍四种为菩提分法耶。答由此四种顺菩提胜。故偏立为菩提分法。谓趣菩提信为上首。将起众行信为初基。故立信为菩提分法。精进遍策趣菩提行。令速趣向三乘菩提。故亦立为菩提分法。轻安调适对治惛沈助观品胜。行舍平等对治掉举助止品胜。菩提分中止．观为主。故俱立为菩提分法。惭．愧等六散善品中势用虽胜。而于定善势用微劣。故不立为菩提分法。以菩提分定善摄故。有余师说。大善法中。若所治强．自性胜者立为觉分。余则不尔。所治强者谓与一切染心相应。自性胜者谓众行本。策发众行助止．观胜。信．精进．轻安．舍皆具二义。惭．愧等六无具二者。谓惭等五二义并无。不放逸一种唯阙自性胜。故不立为菩提分法。问何故欣．厌亦体是善。而不立为菩提分法。答欣．厌二法不能遍缘一心品中无容俱起。助觉非胜是故不立。问何故寻．伺俱通无漏。唯立寻为菩提分法。答伺无彼相是故不立。复次菩提分法行相猛利。伺用微劣是故不立。复次伺为寻所覆损故。于策正见寻用偏增。故伺不立菩提分法(已上婆沙文。正理意亦同婆沙)余大不善地法二。大烦恼地法六。少烦恼地法十。及不定地中贪．嗔．慢．疑。并顺杂染故皆不立。睡眠．恶作虽亦通善唯是生得。菩提分法是加行善。又正理七十一云。何缘不立不相应行以为觉分。彼于助觉无别胜能。不相应故。非如无表虽不相应。而于道轮有为毂用。故于觉分不别建立。有余师说二无心定能灭心故与觉相违。四相及得于所相．成有迁．成用。此于染．净起用平等。菩提分法顺净用增故不别立(解云余七是无记理在绝言。故彼余师不别释也)　问三无为何故不立　解云夫顺菩提必须起用。无为无用是故不立。由斯废立故唯十种是菩提分法。余皆不立。又正理云。何缘不立信为觉．及道支。初发趣时信用增上。已入圣位立觉．道支。信于尔时势用微劣。故不立在觉．道支中。何缘于觉支立喜．轻安．舍。非亦立彼在道支中。彼偏顺觉不顺道故。云何顺觉。且修道中地地各修九品胜觉如如于谛数数觉悟。如是如是发生胜喜。由生胜喜复乐观谛。如人掘地获宝生喜。由生喜故复乐更掘。故喜于觉随顺力增。要由轻安息诸事务。及由舍力令心平等。方能于境审谛观察故立安．舍在觉支中。云何此三不顺于道。速疾运转是圣道义。此于速运少有相违。并能令心安隐住故。何缘于道立寻．戒支。于觉支中非亦立彼。彼偏顺道不顺觉故。云何顺道。且见道中寻策正见。令于上下八谛境中速疾观察。戒能为毂成见道轮。令于谛中速疾回转。故寻．及戒俱立道支。此复云何不顺于觉。且寻于谛不寂静转。于圣谛理寻求相故。觉已见谛安静而转。故寻于觉少有相违。觉是相应有所缘境所依行相。戒此相违。故于觉支不建立彼。通运名道不可为例</p>
<p>念住等三至为慧勤定者。此下第三明念住等三问。念住．神足．正断三种名中更无别有属当。如何念住独说为慧。如何正断独说为勤。如何神足独说为定</p>
<p>颂曰至及定者。答。四念住．四正断．四神足三品善根。若据相应及俱有法以出体性。体实遍摄诸加行善。然随同品增上善根以出体性。如次应说。念住为慧。正断为勤。神足为定</p>
<p>何缘于慧立念住名者。问</p>
<p>毗婆沙师至持令住故者。答。慧名念住。从因为名</p>
<p>理实由慧至已广成立者。论主正解。慧名念住从果为名。指同前意</p>
<p>何故说勤名为正断者。问</p>
<p>于正修习至此最胜故者。答。于正修习勤断二恶勤修二善位中。此勤力能断懈怠故。是故四种通名正断　言四种者。一已生恶法方便令断。二未生恶法遮令不生。三未生善法方便令生。四已生善法修令增广。故婆沙云。一正勤体有四作用。如灯一时有四作用．又婆沙一百四十一云。四正断者。一于已生恶不善法为令断故生欲发勤摄心持心。二于未生恶不善法为令不生故。余如前说。三于未生善法为令生故。余说如前。四于已生善法为令安住不忘倍修增广故。余说如前　问此四何缘说为正断。答由此四种能正断故　问前二可尔。后二云何。答以初为名。故无有失。或此四种皆有断义。谓前二断烦恼障。后二断所知障。修善法时断无知故。暂断．永断俱名断故　又杂心第八云。阿罗汉虽无不善法．及断对治。而有坏对治．持对治．远分对治故亦说四正断。色．无色界亦如是(已上论文)　或名已下。叙异名释。如文可知</p>
<p>何缘于定立神足名者。问</p>
<p>诸灵妙德所依止故者。答。谓诸神灵胜妙功德故名为神。定是彼神所依止故名之为足。神之足故名为神足</p>
<p>有余师说至足谓欲等者。叙余师说。神即是定。有神用故。足谓欲．勤．心．观四种。彼应觉分至等持名足者。论主破余师。若言足谓欲等。彼应觉分事有十三。于前毗婆沙师十一事上。增欲．心二故有十三。以勤．观二种。十一已有故。不言增。欲．心非有故别言增。古来诸德言。心是定。此义不然。若心是定。应但增欲。定先有故。今增欲．心。知心非定。若神即定。又违经说。契经既言神谓受用种种神境分一为多等。故知神者神灵妙德。足谓欲等四三摩地。故知是神所依止定名之为足。论主释经。此中佛说定果名神。欲等四因所生等持名之为足。故知此神非即是定。以实而论定为体性。而言四神足者。从因说四。就果。名神。就用称足。故婆沙云。一三摩地由四因生。故从所因立四名称　问从四因生。为据同时为据前后　解云此据同时立名。与定同时虽有多法。此四资益等持胜故。欲谓希求。勤谓勤策。心谓所依。观谓观察。故从同时四因为名。故婆沙云。谓于俱有．相应法中。资益等持此四胜故(已上论文)　又解。此据加行立名。欲者欲起此定。谓加行位由欲力故引发定起。勤者勤修此定。谓加行位由勤力故引发定起。心者心所所依。谓加行位由心力故引发定起。观者慧观察境。谓加行位由观力故引发定起。加行位中虽有多法。此四资胜从四为名。故婆沙云。谓加行位或由欲力引发等持令其现起。广说乃至。或由观力引令现起(已上论文)所言四者。一欲神足。二勤神足。三心神足。四观神足</p>
<p>何缘信等至后名为力者。问。何缘信等五法体俱根力。先说为根。后说为力</p>
<p>由此五法至不可屈伏故者。答。由此五法依下品先说根。依上品后说力。又依可屈伏名根。不可屈伏名力</p>
<p>信等何缘次第如是者。问</p>
<p>谓于因果至如是次第者。答。如文可知</p>
<p>当言何位至应知次第增者。此即第四明觉分增。问及颂答</p>
<p>论曰至所说如是者。初业位中。能审照了身等四境自相．共相。慧用胜故说念住增。暖法位中。能证异品决择分善殊胜功德说正断增。顶法位中能持胜善趣忍无退位故说神足增。忍法位中。必不却退必不堕恶善根坚固得增上义故说根增。第一位中。非诸惑法．及余世法所能屈伏故说力增。修道位中。近菩提位助觉胜故说觉支增。见道位中。十五刹那速疾而转。通行胜故说道支增。然契经中随数增说先七．后八。非修次第若据修次第。先八．后七　八中已下义便兼明。毗婆沙师所说如是</p>
<p>有余于此至说为第五者。叙余师说　言四事者勤断二恶。勤修二善。列名如前。力是不可屈伏义。能正伏除所治烦恼。令不现行牵生圣法。由此五力说为第五。余文可知</p>
<p>于见道位至四圣谛故者。于见道位建立七觉支。如实觉知四圣谛故</p>
<p>通于二位至涅槃城故者。通于见．修二位建立八圣道支。俱通直往无余涅槃城故。或此涅槃亦通有余</p>
<p>如契经说至亦修圆满者。余师引经证八圣道支亦通修位。经文既言于八道支修圆满者。乃至七觉亦修圆满。故知八道亦通修道。若言七觉修道。八在见道。宁修八时七亦圆满。以此明知。据修道位修八满时名修圆满</p>
<p>又契经说至八圣道支者。复引经证八道通修　宣如实言者。喻佛世尊说四圣谛。此显见道。以四圣谛皆如实故　令依本路速行出者。喻令修习八圣道支。此显修道。以八道支皆是过去佛本游路故。如契经中说有商侣乘船入海至一海诞。有罗刹女现可爱形诱诸商侣。渐入己城各配一女。时经多日。空中天神告商侣曰。今此城内非是人类。皆是罗刹幻惑故尔不久之间皆被食啖。即为宣说如实之言。于是城中皆悉受苦。此喻苦谛。汝勿贪染。此喻集谛。匆求出城。此喻灭谛。急觅出道。此喻道谛。故宣如实言者。此喻四圣谛。显见道也。空中天神复告商侣。可依本路速行出去。即此本路。喻令修习八圣道支是显修道。过去诸佛皆悉依此修道本路而出生死。若欲求出生死海者。可依过去诸佛本路速行出之。求速出者当勤修习八圣道支。以此故知。亦通修道　又解。本路之言通喻见修。若作此解即证八道通见．修二</p>
<p>故知八道支通依二位说者。引二证讫。余师总结</p>
<p>随增位说至有漏无漏者。此即第五明有漏．无漏。如文可知。又正理云。谓修道位七觉支增邻近菩提。谓治有顶故觉支体一向无漏。一切觉分皆助菩提。唯此独标觉支名者。以最邻近菩提果故。由此理趣证七觉支。应知但依治有顶说。此为上首类治下地。唯于无漏立觉支名。若不许然。宁不通二。或于一切菩提分中。依近菩提立觉支号。道中修道位近菩提性近菩提唯是无漏。故无漏修道方立觉支名。见道位中八道支胜。故此一向无漏性摄</p>
<p>此三十七至无无漏故者。此即第六约地分别。励力转故。犹疑虑故。所以无喜。余文可知此文但约诸地总说。若约现行四念住中唯取一种。余容并起。故婆沙九十六云。问何地有几菩提分法俱时现前。答未至定中有三十六菩提分法。唯三十三俱时现前。除三念住。所以者何。以四念住所缘各别。尚无有二俱时理前。况有三．四。初静虑中有三十七。唯二十四俱时现前。除三念住。静虑中间及第三．第四静虑各三十五。唯三十二俱时现前。除三念住。第二静虑有三十六唯三十三俱时现前。除三念住前三无色有三十二。唯二十九俱时现前。除三念住。欲界．有顶有二十二。唯有十九俱时现前。除三念住。余随义说。非要别体</p>
<p>觉分转时至四皆唯无漏者。此即大文第四明四种证净。总有四问。初两句答初问。次四句答第二问。第七句答第三问。第八句答第四问</p>
<p>论曰至戒证净者。释初两句。由证谛理于佛起信名佛证净。法．僧准释。圣人所爱慕戒故名圣戒。其戒体净。依证起故亦名证净。前三信所缘故置于言。第四依证故无于字。故婆沙一百三云。此中佛者谓佛身中诸无学法。缘彼无漏信名佛证净。此中法者。谓独觉身中三无漏根等学．无学法。菩萨身中二无漏根等诸学。及苦．集．灭三谛。缘彼无漏信名法证净。此中僧者。谓声闻身中学．无学法。缘彼无漏信名僧证净。诸无漏戒名戒证净。自性净故。依证起故。亦名证净。且见道位至无不亦得者。释次四句。且见道位见前三谛时。一一唯得法．戒证净。所证三谛是理法宝。缘彼信故名法证净。道起之时必有俱戒名戒证净。见道谛位不但得法．戒二。兼得佛．僧。以佛．僧体有为无漏道谛摄故。不通余三。谓于尔时兼于成佛诸无学法。成声闻僧学．无学法亦得证净。行修虽是法证净。得修别缘三宝故。更别得佛．僧二证净。兼言为显见道谛时亦得于法及戒证净。然所信法略有二种。一别。二总。总通四谛皆是法故。别唯苦．集．灭三谛全。道谛少分。谓菩萨道即菩萨身中学法。及独觉道即独觉身中学．无学法。皆是法摄。夫言僧者。四人已上和合名僧。菩萨．独觉各独出世故不名僧。菩萨据三十四念也。独觉据麟角喻　问菩萨．独觉独一出世不成僧众。身中无漏法中所摄。天中圣人。在家圣等。不成僧众。何宝所摄　有古德解。法宝所摄　此解不然。论不简故　今解云。僧有二种。一者事和。二者理和。圣人据理故皆名僧。又解通四谛法皆是理法。证谛理故。或灭谛亦理法。证理法故。或苦．集亦有教法．行法。道谛中菩萨．独觉道亦是行法。证行法故。故见四谛时皆得法证净。圣所爱戒与现观俱故。一切时无不亦得。于四谛中。行修虽但法．戒证净。得修别缘故具四种。故正理七十二云。若无漏信缘别法生。名不杂缘于法证净。若无漏信兼缘佛．僧。名为杂缘于法证净。故见三谛唯得二种。见道谛时具足得四。见道谛位为于现前得佛．法．僧三证净不。非皆现得。见道谛时现行总缘诸道谛故。应知现在唯有杂缘一法证净。乘此势力修得未来多刹那信。于中有别缘佛．法．僧。或有总缘二．三宝者。诸别缘者名三证净。诸总缘者法证净摄。道类智时修八智故。亦得三谛法戒二种。道法忍等三刹那中。未来唯修道谛四种　婆沙一百三评家意同正理</p>
<p>由所信别至非证净故者。释后两句。所信不同故。名有四实事唯二。信．戒为体四唯无漏。以有漏法非证净故</p>
<p>为依何义立证净名者。问</p>
<p>如实觉知至立证净名者。答。谓无漏慧。如实觉知四圣谛理故名为证。正信三宝．及妙尸罗。皆名为净。离不信垢故信名为净。离破戒垢故戒名为净。由证四谛得信．戒净。立证净名</p>
<p>如出观时至次第如是者。明四次第</p>
<p>如何出时现起次第者。问</p>
<p>谓出观位至及所乘乘者。答。此中两解。前解可知。后解云。或此四种。佛如导师。法如道路。僧如商侣。戒如所乘乘</p>
<p>经言学位至其体是何者。此下第五明正智．解脱。就中。一正明二支。二明解脱时。三明断障时。四明灭．离．断　此即第一正明二支。依经两问</p>
<p>颂曰至谓尽无生智者。初两句答初问。后六句答第二问</p>
<p>论曰至故唯成八者。释上两句。有学位中。尚有所余烦恼系缚。未解脱故无解脱支。非离少缚可名脱者。非无解脱体可立有彼了解脱智。故有学位不立二支。无学已脱诸烦恼缚。立解脱支。复能起彼尽．无生二了解脱智。立正智支。由无学位正脱．正智二显了故可立二支。有学不然。故唯成八</p>
<p>解脱体有二至即解脱蕴者。释次四句。总明解脱有其二种。如文可知。于二解脱中有为解脱名无学支。以立支名依有为故。无为解脱无支用故不依彼立。就有为中支摄解脱复有二种。即余经言。一心解脱。二慧解脱。即是心．慧相应胜解。应知此二五分法身中即解脱蕴摄</p>
<p>若尔不应至非唯胜解者。经部难。若解脱蕴体唯胜解。不应经说云何解脱清净最胜。答谓心从贪离染解脱。及从嗔．痴离染解脱。若有学人于解脱蕴未满。为满修欲．勤等胜行令满。若无学人于解脱蕴已满。为摄令不退失修欲．勤等胜行功德。经中既言心从贪等离染解脱。故知解脱蕴非唯是胜解。言欲．勤等者。等取信．安．念．智．思．舍。故正理第二云。又如经说。彼有如是信．欲．勤．安．念．智．思．舍名为胜行。旧云八灭</p>
<p>若尔是何者。问　有余师说至名解脱蕴者。经部答。有余经部师说。由真智力遣贪．嗔．痴。即心远离烦恼垢义名解脱蕴</p>
<p>如是已说至尽无生智者。释第七．第八句。结前如是已说正解脱体　正智体者。如前三十七觉分中说。谓即前说尽智．无生智名为正智。即是五分法身中解脱知见蕴</p>
<p>心于何世至心解脱耶者。此下第二明正解脱。问。三世之中心于何世正得解脱。而言无学心解脱耶</p>
<p>颂曰至从障解脱者。答。如本论说　初言。简后　无学。简有学等　心言亦摄心所等。以心所等必定随心故　未来。简过．现生时。简余未来。正在生时从障解脱</p>
<p>何谓为障者。问</p>
<p>谓烦恼得至行身世故者。答。谓烦恼得。由彼惑得能遮无学初心生故。说名为障。金刚喻定于现在世正灭位中。彼烦恼得不至生相者名为正断。由正断故不能为障。初无学心复至生相。于正生位正得解脱。非惑得俱名正解脱。金刚喻定流至过去已灭位中。彼烦恼得名为已断。初无学心流至现在已生位中名已解脱。未生无学心．及世俗心。当于无学初心生相时亦名解脱。然今且说决定生者。以于尔时无学初心定行现身及现世故。余心或生．不生以不定故不说</p>
<p>诸世俗心从何解脱者。问。诸无学未来世俗心从何障得解脱</p>
<p>亦即从彼遮心生障者。答。亦即从彼诸烦恼得遮心生障</p>
<p>未解脱位此岂不生者。问。未解脱位此俗善心岂不生耶</p>
<p>虽有已生不似今者者。答。未解脱位虽有已生世俗善心。不似今者无学身中世俗善心</p>
<p>彼何所似者。问</p>
<p>与惑得俱至无俱惑得者。答。未解脱位俗善心生与惑得俱。此初心后俗善心若生。无俱惑得故名解脱</p>
<p>道于何位至离障同故者。此即第三明道断障。正灭位言。显居现在与灭相俱。正生言。显未来世故与生相俱。正灭．正生同时别世。此明正灭兼显正生以同时故。道能断障唯居现在正灭相时。衰现惑得令无势力引后惑得至其生相。尔时名断。余位定无断障用故。非如解脱通未生者。以生相时未至生相时。离障同故。通于两位俱名解脱。断障不尔</p>
<p>经说三界至灭界灭彼事者。此即第四明断．离．灭。依经起二问。上一句答初问。后三句答后问</p>
<p>论曰至即无为解脱者。断等三界即分前说无为解脱以为自体。言离界者。谓但离贪。言断界者。谓断余八结。言灭界者。谓灭所余贪等随眠所随增事。即是所余诸有漏法。三界皆以择灭为体。故经说三界。即无为解脱。且据世俗说三界异。若约实义体无差别。一一择灭皆悉名为断．离．灭故。故正理云。然三界体约假有异。若就实事则无差别</p>
<p>若事能厌必能离耶者。此下大文第六明厌离通局。此即问也</p>
<p>不尔者。答</p>
<p>云何者。征</p>
<p>颂曰至故成四句者。但缘苦．集皆名为厌缘厌境故但缘四谛能断惑者皆名为离。能离染故。宽狭不同便成四句</p>
<p>有厌非离至非离染故者。第一句。有厌非离。谓缘苦．集不令惑断所有忍智。缘厌境故有厌。非离染故非离。正理七十二释云。应知此中先离欲染后见谛者苦．集法忍。及见道中苦智．集智但名为厌缘厌境故。忍不名离惑先断故。智不名离非断治故。并修道中加行．解脱．胜进道摄。苦智．集智但名为厌缘厌境故。不名为离非断治故</p>
<p>有离非厌至能离染故者。第二句。有离非厌。谓缘灭．道能令惑断所有忍智。缘欣境故非厌。能离染故有离。正理释云。应知此中未离欲染入见谛者灭．道法忍。及诸所有灭道类忍。并修道中无间道摄灭智．道智但名为离。是断治故。不名为厌缘欣境故</p>
<p>有厌亦离至所有忍智智。第三句。有厌亦离。谓缘苦．集能令惑断所有忍智。缘厌境故有厌。能离染故有离。正理释云。应知此中未离欲染入见谛者苦．集法忍。及诸所有苦．集类忍。并修道中无间道摄苦．集智</p>
<p>有非厌离至所有忍智者。第四句。有非厌离。谓缘灭．道不令惑断所有忍智。缘欣境故非厌。非离染故非离正理释云。应知此中先离欲染后见谛者灭．道法忍。及见道中灭智．道智。并修道中加行．解脱．胜进道摄灭智．道智</p>
<p>应知此中至非断治故者。重释前文。应知此四句中。若先离欲染后入见谛者所有法忍。若缘苦．集者有厌非离。缘厌境故。惑已断故。第一句摄。若缘灭．道非厌非离。缘欣境故。惑已断故。第四句摄。及诸智中若见道位解脱道摄。若修道位加行．解脱．胜进道摄。若缘苦．集有厌非离。缘厌境故。非断治故。第一句摄。若缘灭．道非厌非离。缘欣境故。非断治故。第四句摄</p>
<p>俱舍论记卷第二十五</p>
<p>长承四年四月二十四日于田原里大道寺指点了</p>
<p>病后暗眼为之如何</p>
<p>觉树记</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>