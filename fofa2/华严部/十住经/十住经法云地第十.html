<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>法云地第十</p>
<p>　说诸大菩萨　　所行无上事</p>
<p>　无数那由他　　首陀会诸天</p>
<p>　于上虚空中　　心皆大欢喜</p>
<p>　咸以恭敬心　　众妙供养佛</p>
<p>　那由他菩萨　　欢悦无有量</p>
<p>　烧诸奇妙香　　灭除诸烦恼</p>
<p>　他化自在王　　与诸天大众</p>
<p>　住在虚空中　　心皆大欢喜</p>
<p>　咸以恭敬心　　种种设供养</p>
<p>　各散众宝衣　　空中旋转下</p>
<p>　无量亿天女　　诸根欣悦豫</p>
<p>　于上虚空中　　敬心供养佛</p>
<p>　同作无量亿　　那由他伎乐</p>
<p>　于诸众物中　　皆出如是音</p>
<p>　佛坐于此处　　悉遍于一切</p>
<p>　十方国土中　　皆亦有佛现</p>
<p>　无量亿种种　　相好庄严身</p>
<p>　姝妙无有比　　充满于世界</p>
<p>　于一毛孔中　　出无量光明</p>
<p>　灭除于一切　　世间烦恼火</p>
<p>　十方微尘数　　不可得计量</p>
<p>　一毛孔光明　　亦复不可尽</p>
<p>　各见有佛身　　以三十二相</p>
<p>　八十好庄严　　转于无上轮</p>
<p>　或见佛种种　　为众而说法</p>
<p>　或见在兜率　　教化于诸天</p>
<p>　或见从兜率　　来下处胞胎</p>
<p>　或见初生时　　或见夜出家</p>
<p>　或见坐道场　　而成无上道</p>
<p>　或见转法轮　　或见入涅槃</p>
<p>　于无量国土　　种种而示现</p>
<p>　欲度众生故　　皆有如是事</p>
<p>　譬如巧幻师　　善知于幻术</p>
<p>　多示诸众生　　种种诸异身</p>
<p>　如是佛慧中　　善巧于示现</p>
<p>　变化一切身　　周遍诸世间</p>
<p>　如诸法空寂　　先来无性相</p>
<p>　同若如虚空　　大师亦如是</p>
<p>　得入第一义　　微妙之性相</p>
<p>　随于法性相　　示佛大神力</p>
<p>　诸佛所行性　　一切诸众生</p>
<p>　皆在是性中　　相可相同相</p>
<p>　一切诸法等　　入在于第一</p>
<p>　寂灭义趣中　　悉皆无有相</p>
<p>　若欲得佛智　　应离诸想念</p>
<p>　有无俱通达　　疾作天人师</p>
<p>　诸天婇女众　　皆出如是等</p>
<p>　千万种妙音　　寂然而观佛</p>
<p>　解脱月菩萨　　见众皆寂然</p>
<p>　请金刚藏言　　大名称佛子</p>
<p>　菩萨从九地　　至于第十地</p>
<p>　诸大神通力　　愿今为略说　</p>
<p>尔时金刚藏菩萨言。佛子。诸菩萨摩诃萨。如是无量智慧。善修行佛道。乃至九地。善集诸白法。集无量助道法。大功德智慧所护。广行大悲。深知分别世间性差别。深入众生难处。至诸如来行处。念随顺如来寂灭行处。趣向诸佛力无所畏。不共法等。坚持不舍。得至一切智慧位。诸佛子。菩萨摩诃萨。随行如是智。近佛位地。则得菩萨离垢三昧。而现在前。又入法性差别三昧。庄严道场三昧。雨一切世间华光三昧。海藏三昧。海印三昧。虚空广三昧。观择一切法性三昧。随一切众生心行三昧。如实择一切法三昧。得如来智信三昧。如是等百万阿僧祇三昧。皆现在前。是菩萨悉入此三昧。善知其中功用差别。最后三昧。名益一切智位。是三昧现在前时。大宝莲花王出。周圆如百万三千大千世界。一切众宝。间错庄严。过一切世间所有。出世间善根所生。行诸法如幻。性空慧所成。光明能照一切世界。大宝琉璃为茎。胜一切诸天所有。不可量栴檀王为台。大马瑙宝为须。阎浮檀金光为叶。中有无量光明。一切妙宝。皆在其内。宝网覆上。满十三千大千世界微尘数莲花为眷属。尔时菩萨。其身姝妙。称可华座。是菩萨。得益一切智位三昧力故。身现在大莲华座上。即时诸眷属莲华上。皆有菩萨围绕之。一一菩萨。坐莲华上。即得百万三昧。皆一心恭敬。瞻仰大菩萨。是菩萨。升莲华座时。十方现在。一切世界。皆大震动。一切恶道。皆悉休息。光明普照十方世界。一切世界。皆悉严净。皆得见闻一切诸佛大会。何以故。是菩萨。坐大莲华座上。即时足下。出百万阿僧祇光明。照十方阿鼻地狱等。灭众生苦恼。两膝上。放若干光明。悉照十方一切畜生。灭除苦恼。脐放若干光明。照十方一切饿鬼。灭除苦恼。左右胁。放若干光明。照十方人身。安隐快乐。两手放若干光明。照十方诸天阿修罗宫殿。两肩放若干光明。照十方声闻人。项放若干光明。照十方辟支佛。口放若干光明。照十方世界诸菩萨身乃至住九地者。白毫放若干光明。照十方得位菩萨身。一切魔宫。隐蔽不现。顶上放百万阿僧祇三千大千世界微尘数光明。照十方诸佛大会。围绕世界十匝。住于虚空。成光明网。高大明净。供养诸佛。如是供养。从初发心。乃至九地。菩萨所作供养。百分不及一。乃至百千万亿分不及一。乃至算数譬喻。所不能及。是大光明网。胜十方世界所有华香末香。烧香涂香。衣服幡盖。众宝璎珞。摩尼宝珠。供养之具。以从出世善根生故。一一佛大会上。皆雨众宝。状如大云。若有众生。觉知如是供养者。当知皆是必定无上大道。如是诸光。雨大供养已。还绕诸佛大会十匝。入诸佛足下。尔时诸佛。及大菩萨。知某世界中。某甲菩萨摩诃萨。行如是道。成就受职。诸佛子。即时十方无边菩萨。乃至住九地者。皆来围绕。设大供养。一心恭敬瞻礼各得万三昧。诸得职菩萨摩诃萨。于金刚庄严胸。出一大光。名破魔贼。有无量百千万光。以为眷属。照十方世界。示无量神力。亦来入是大菩萨胸。此光明灭已。是菩萨。即时得大势力。神通智慧。百千万倍。诸佛子。尔时诸佛。出眉间白毫相光。名益一切智位。有无量无边光明眷属。照一切十方世界。无有遗余。十匝围绕一切世界。示于诸佛大神通力。劝进无量无边百千万亿诸菩萨。一切十方世界。六种震动。灭除一切恶道苦恼。一切魔宫。皆蔽不现。示一切诸佛得道之处。示一切诸佛大会庄严事。广大如法性。究竟如虚空。照明一切世界已。集在虚空。右绕。示大神通庄严之事。入是菩萨顶上。其诸眷属光明。入诸眷属莲华菩萨顶上。即时诸菩萨。各得先所未得十千三昧。是光明入此菩萨顶。如一佛光。一切佛光。皆亦如是。一切十方佛光明。入是菩萨顶时。名为得职。名为入诸佛境界。为具佛十力。当堕在佛数。诸佛子。譬如转轮圣王长子。大夫人所生。成就转轮王相。转轮圣王。令子在白象宝阎浮檀金座上。取四大海水。上张罗幔。种种庄严。幢幡伎乐。执金钟香水。灌子顶上。即名为灌顶。大王具足。转十善道故。得名转轮圣王。诸佛子。菩萨摩诃萨。亦如是。受职时。诸佛以智水。灌是菩萨顶。名灌顶法王。具足佛十力故。堕在佛数。诸佛子。是名诸菩萨摩诃萨大智慧职。以是职故。诸菩萨摩诃萨。受无量百千亿万苦行难事。是菩萨。得是职已。住菩萨法云地。无量功德。智慧转增。诸佛子。菩萨住是法云地。如实知集欲界。集色界。集无色界。如实知集世间性。集众生性。集识性。集有为性。集无为性。集虚空性。集法性。集涅槃性。集邪见诸烦恼性。如实知诸世间行法还法。如实知集声闻道。集辟支佛道。集菩萨道。集诸佛力无畏。不共法。集色身法身。集一切智慧。如是集得佛道。集转法轮。集示灭度。举要言之。如实知示集一切法差别。是菩萨。以如是智慧。随顺菩提行。如实转深入。知众生化。业化烦恼化。诸见化世性化。法性化。声闻化。辟支佛化菩萨化。如来化一切化。分别无分别化。皆如实入。是菩萨。尔时如实知佛力所持。如实知法处持。如实知业持。烦恼持。时持愿持。先世持行持。劫寿持智持。是菩萨。住十地中。诸佛所有。微细行智。所谓。细微生死智。细微世智。细微出家智。细微得道智。细微神力自在智。细微转法轮智。细微持寿命智。细微示涅槃智。细微法久住智。如是等细微智。皆如实知。又诸佛密处。所谓身密口密意密。筹量时非时密。与菩萨受记密。摄伏众生密。诸乘差别密。八万四千诸根差别密。业如实所作密。行密。得菩提密。如是等密。皆如实知。是菩萨。诸佛所有入劫智。所谓。一劫摄阿僧祇劫。阿僧祇劫摄一劫。有数摄无数。无数摄有数。一念摄无量世。无量世摄一念。劫摄非劫。非劫摄劫。有佛劫摄无佛劫。无佛劫摄有佛劫。过去未来劫摄现在劫。现在劫摄过去未来劫。未来过去劫摄现在劫。现在劫摄未来过去劫。长劫摄短劫。短劫摄长劫。诸劫摄想。皆如实知。是菩萨。诸佛所入毛道智。若入微尘智。若国土智。身心智。得道智。若众生身心得道智。若众生行智。得道智。遍行佛道智。顺行示智。逆行示智。不可思议智。世间能知。声闻能知。辟支佛能知。菩萨能知。有不能知。但如来能知。皆如实入。诸佛子。诸佛智广大。无量无边。菩萨住是地。则能得入如是智慧。诸佛子。是菩萨摩诃萨。随是地行。得菩萨不可思议解脱。得菩萨无碍解脱。净行解脱。普门明解脱。如来藏解脱。随无碍论解脱。入三世解脱。法性藏解脱。解脱明解脱。离差别解脱。诸佛子。是菩萨。十解脱为首。如是等无量无边百千万亿阿僧祇解脱。皆于此地。得得百千万无量阿僧祇三昧。百千万无量阿僧祇陀罗尼。百千万无量阿僧祇神通。亦复如是。是菩萨。成就如是智慧。随顺于菩提。成就无量念力。能于一念顷。至十方无量佛所。受无量法明。无量法雨。皆能受持。譬如娑伽罗龙王。所澍大雨。唯除大海。余地不能堪受。诸佛子。菩萨摩诃萨。亦如是。受大法雨故。能入如来密处。是大法雨。一切众生声闻辟支佛。皆不能受。从初地乃至九地菩萨。亦不能受持。唯此菩萨摩诃萨。住法云地。悉能受持。诸佛子。譬如大海一龙王。起大云雨。皆能堪受。若二龙王。三四五十二十三十四十五十。若百龙王。若千若万。若亿若百亿。若千万亿那由他龙王。乃至无量无边大龙王。起云所雨。一时澍下。皆能受持。所以者何。大海是无量器故。诸佛子。菩萨摩诃萨。亦如是。住法云地。于一佛所。能受大法明雨二佛三四五十百千万亿。乃至无量无边。不可称不可说。无有限过诸算数。于一念中。皆能堪受如是诸佛大法云雨。是故此地。名法云地。问言佛子。是菩萨。于一念中。为能堪受几所佛法明大雨。答言。不可以算数所知。但以譬喻可说。诸佛子。譬如十方所有不可说百千万亿那由他世界中微尘。尔所微尘世界中众生。假使皆得闻持陀罗尼。为佛侍者。为大声闻。多闻第一。譬如金刚莲花上佛。有大择比丘。多闻第一。其一众生。成就如是多闻之力。余若干众生。皆亦如是。其一人所受法。第二人不重受。如是一切。各各不同。诸佛子。于意云何。是一切众生。受持多闻力。为多不。答言无量。诸佛子。我今当为汝说。是菩萨住此法云地。于一念一时。于一佛所。能堪受三世法性藏。名曰大法明雨。上一切众生多闻之力。比此百分不及一。千分万分。千万亿那由他。乃至算数譬喻。所不能及。如一佛所闻。十方若干世界。所有微尘诸佛。皆能堪受大法明雨。复能过此。无量无边。于一念一时。悉能堪受大法明雨。是故名为法云地</p>
<p>复次佛子。菩萨摩诃萨。住是大法云地。自从愿力。生大慈悲。放大法雷音。诸通明无畏。以为电光。发大智慧。以为疾风。大福德善根。以为密云。现种种身色。为杂色云。说法降魔。以为雷音。一念一时。能于上所说微尘世界。皆悉周普。无有遗余。复过此数。以雨善法甘露法雨故。灭众生随心所乐。无明所起。烦恼尘焰是故名为法云地。复次诸佛子。菩萨摩诃萨。住是法云地。于一世界中。从兜率天上来下。乃至示大涅槃。一切佛事。随所度众生。皆现神力。若二三千世界。乃至如上微尘数世界。又复过是百千万亿阿僧祇世界。从兜率来下。乃至示大涅槃。一切佛事。随所度众生。皆现神力。是菩萨。住在此地。于智慧中。得上自在力。善择大智慧。或以狭国为广。广国为狭。或以垢国为净。如是。一切世间性。皆有神力。是菩萨。或于一微尘中。有一三千大千世界铁围山川。而不迫隘。或二三四五十二十三十四十五十。若百若千。万亿无量。不可说不可说世界。诸庄严事。皆示入一微尘。若以一世界庄严事。示不可说不可说世界。或以乃至不可说不可说世界众生。置一世界中。亦不迫隘。或以一世界众生。置不可说不可说世界中。或以不可说不可说世界。示着一毛头。而不恼众生。或于一毛中。示一切佛神通力庄严之事。或以十方所有不可说不可说世界微尘。于一念中。现如是等身。于一身中。示若干无量手。以此手。勤心供养十方诸佛。以一一手。捉恒河沙等莲华。聚以散诸佛。涂香杂香。末香衣服。幡盖宝物。亦复如是。一切庄严之具。皆以手执供养诸佛。于一一身。皆亦如是。又一一身。化有尔所尘数头。于一一头。有尔所尘数舌。以是神力。赞叹诸佛。如是等事。于念念中。遍满十方。于念念中。以神通力。于无量世界。示得佛道。转于法轮。乃至大般涅槃。于三世中。以神通力。示现无量身。于自身中。现佛无量无边。佛土庄严事。于自身中。示一切世界成坏事。或令一切诸风皆于一毛孔出。而不恼众生。或欲以无量无边世界。为一海水。此海水中。作大莲华。形色光明。遍照无量无边世界。于中示得菩提庄严妙事。乃至示得一切种智。自身中所有一方光明。摩尼宝珠。电光日月。星宿诸光明。乃至十方世界。所有光明诸物。皆于身中现。以口嘘气。能令一切十方无量无边世界震动。而不令众生。有惊畏想。示十方世界。水劫尽风劫火劫尽。而众生身。随意庄严。或欲于自身。示作如来身。如来身作自身。如来身作己佛国。己佛国。作如来身。诸佛子。菩萨摩诃萨。在此菩萨法云地。神变如是。又余无量神力自在。奇异示现。尔时会中。有诸菩萨。天龙夜叉。乾闼婆阿修罗。迦楼罗紧那罗。摩睺罗伽。释提桓因。梵天王。四天王。自在天子。净居天等。各作是念。若菩萨神通力。智慧力。如是无量无边。佛复云何。尔时解脱月菩萨摩诃萨。知大众心所念。问金刚藏菩萨言。佛子。今诸大众。皆有所疑。闻是菩萨大神通智慧力。堕在疑网。汝今当断一切疑惑。示菩萨神通庄严妙事。即时金刚藏菩萨。入一切佛国体性三昧。时诸大众。天龙夜叉。乾闼婆阿修罗。迦楼罗紧那罗。摩睺罗伽。释提桓因。梵天王。护世天王。自在天子。净居天等大众。皆自见知入金刚藏菩萨身中。于其身内。见有三千大千世界庄严众事。若满一劫。说不可尽于中见佛道场树。其茎周围。十万三千大千世界。高百万三千大千世界。覆荫三千亿三千大千世界。称树高广。有师子座。其座上有佛。号一切智王如来。一切大众。咸皆见佛坐在座上。其中所有庄严上妙供养之具。满一劫说。亦不可尽。金刚藏菩萨。示现如是大神力已。还令大众各在本处。尔时一切众会。生希有想。默然一心。观金刚藏菩萨。尔时解脱月菩萨。问金刚藏菩萨言。佛子。甚为希有。是三昧。有大势力。是三昧者。名为何等。答言。是三昧者。名为一切佛国体性。问言。是三昧。所有势力为齐几所。答言。佛子。若菩萨摩诃萨。善修成是三昧力者。能以如是无量恒河沙世界微尘数三千大千世界。于身中现。复过是数。佛子。菩萨摩诃萨。在此法云地。得如是诸菩萨三昧。无量无边百千万亿。以是故。此菩萨。住是地中。身身业。难可测知。口口业。难可测知。意意业。难可测知。神力自在。难可测知。观三世法。难可测知。诸三昧行入。难可测知。智力。难可测知。游戏诸解脱。难可测知。变化所作。神力所作。势力所作。难可测知。略说。乃至举足下足。乃至小王子菩萨。住妙善地者。不能测知。诸佛子。菩萨法云地。如是无量。今已略说。若广说者。无量无边阿僧祇劫。不能得尽。问言佛子。若菩萨。行处力神通力如是者。佛行处力神通力。复云何。答言佛子。譬如有人取四天下中二三块土。作是言。无边世界地性。为多此耶。汝所问者。我谓如是。如来无量智慧。云何以菩萨智慧。而欲测量。诸佛子。如人取四天下中少地性。余在极多。诸菩萨法云地。于无量劫。但可说耳。何况如来地。诸佛子。我今唱说。令汝知之。佛现在为证。如一一方。无量无边世界微尘等诸佛世界。十地菩萨皆满其中。譬如稻麻丛林。是诸菩萨。有无量无边业。修习菩萨功德智慧禅定。于如来功德智慧力。百分不及一。百千万亿分不及一。乃至算数譬喻。所不能及。诸佛子。是菩萨。随如是智慧。顺如来身口意。亦不舍诸菩萨三昧。而勤心供养诸佛。于一一劫。以一切粗现(丹本微妙)供养具。供养无量无边诸佛。而能具受诸佛神力。转复明胜。是菩萨。于法性问难。无能胜者。乃至无量无边百千万亿劫不可穷尽。佛子。譬如大金师。善治此金。为庄严物。以无上摩尼宝珠。间错其中。安置自在天王颈上。其余诸天。无能夺者。又诸天人庄严之具。无能及者。诸佛子。菩萨住十地中。智慧功德善根。从初地至九地。诸菩萨摩诃萨。所不能及。菩萨住是地中。得大智照明故。能随顺一切智慧。其余智慧之明。所不能坏。譬如佛子。大自在天王光明。一切生处。众生光明。所不能及。能令众生。身心凉冷。诸佛子。菩萨摩诃萨。亦如是。住是法云地中。智慧光明。一切声闻。辟支佛。所不能及。从初地乃至九地菩萨摩诃萨。亦不能及。是菩萨。住是地中。能令无量众生。住一切智道。诸佛子。菩萨摩诃萨。住是地中。诸十方佛。为说智慧。令通达三世。正知法性相。以智普覆一切世间。照一切世间性。大悲大慈。普覆一切众生。正遍见知一切诸法。举要言之。具足为说。至一切智道。佛子。是名菩萨摩诃萨第十菩萨法云地。菩萨摩诃萨。住是地中。多作摩醯首罗天王。智慧明达。善说声闻辟支佛。菩萨波罗蜜。于法性中。有问难者。无能令尽。所作善业。若布施若爱语。若利益若同事。皆不离念佛念法念菩萨伴。念菩萨行。念诸波罗蜜。念诸地行。不离念十力。念无所畏。念不共法。乃至不离念具足一切种智。常作是念。我当何时于众生中。为首为胜。为大为妙。为上为无上为导为将。为师为尊。乃至于一切众生中。为依止者。若欲如是勤行精进。于一念中。得无量百千万亿那由他不可说不可说世界微尘数三昧。乃至示尔所微尘数。菩萨眷属。若以愿力。神通自在。复过是数。所谓诸行上妙供具。信解起业若身若口。若光明若诸根。若如意若音声。若行处。乃至若干百千万亿劫。不可称数。诸佛子。是名菩萨摩诃萨地次第顺行趣向一切种智。佛子。譬如从阿耨达池。四河流出。满足四天下。转增无有穷尽。乃入大海。诸佛子。菩萨摩诃萨。亦如是。从菩萨出于善根大愿之水。以四摄法。满足众生。而不穷尽。转更增长乃至一切种智。诸佛子。是诸菩萨十地。因佛智故。而有差别。譬如因大地故。有十大山王。何等为十。所谓。雪山王。香山王。轲梨罗山王。仙圣山王。由乾陀罗山王。马耳山王。尼民陀罗山王。斫迦婆罗山王。众相山王。须弥山王。佛子。如雪山王。一切药草。集在其中。取不可尽。诸佛子。菩萨摩诃萨。亦如是。住在菩萨欢喜地。一切世间。经书伎艺。文颂咒术。集在其中。无有穷尽。诸佛子。如香山王。一切诸香。聚在其中。而不可尽。菩萨摩诃萨。亦如是。住菩萨离垢地中。持戒头陀。威仪助法。集在其中。无有穷尽。诸佛子。如轲梨罗伽山王。但以宝成。集诸妙华。取不可尽。诸佛子。菩萨亦如是。住于明地。集一切世间。禅定神通。解脱三昧门不可尽。诸佛子。如仙圣山王。但以宝成。多有五神通圣人。不可穷尽。诸佛子。菩萨摩诃萨。亦如是。住菩萨焰地中。集令众生。入道因缘。种种问难。不可穷尽。诸佛子。如由乾陀罗山王。但以宝成。集夜叉大神。夜叉罗刹众不可穷尽。诸佛子。菩萨亦如是。住菩萨难胜地中。集一切自在。如意神通。说不可尽。诸佛子。如马耳山王。但以宝成。集众妙果。取不可尽。诸佛子。菩萨摩诃萨。亦如是。住现前地中。集深因缘法。说声闻果。不可穷尽。诸佛子。如尼民陀罗山王。但以宝成。集诸一切大力龙神。不可穷尽。诸佛子。菩萨摩诃萨。亦如是。住菩萨远行地中。集种种方便智慧。说辟支佛道。不可穷尽。诸佛子。如斫迦婆罗山王。但以宝成。集心自在者。不可穷尽。诸佛子。菩萨摩诃萨。亦如是。住无动地。集一切菩萨自在道。说世间性。不可穷尽。诸佛子。如众相山王。但以宝成。集大神力。诸阿修罗。无有穷尽。诸佛子。菩萨亦如是。住菩萨妙善地中。集转众生行智。说世间相。不可穷尽。诸佛子。如须弥山王。但以宝成。集诸天神。无有穷尽。诸佛子。菩萨亦如是。住法云地中。集如来十力。四无所畏。说诸佛法。不可穷尽。诸佛子。是十宝山。同在大海。因大海水。有差别相。诸菩萨摩诃萨十地。亦如是。同在佛智。因一切智故。有差别相。诸佛子。譬如大海。以十相故。数名大海。无有能坏。何等为十。一渐次深。二不共死尸宿。三余水失本名。四一味。五多宝聚。六极深难入。七广大无量。八多有大身众生依住。九不过常限。十能受一切大雨无有盈溢。诸佛子。诸菩萨行。亦如是。以十因缘故。得名无有能坏。何等为十。欢喜地中。渐次生坚固愿。离垢地中。不与破戒者共宿。明地中。舍诸世间假名。焰地中。于佛所得一心不坏信净。难胜地中。生世间无量方便神通。起世间事。现前地中。观甚深因缘法。远行地中。以广大心。善择诸法。无动地中。能起大庄严事示现。妙善地中。能得深解脱。通达世间行。如实不过。法云地中。能受一切诸佛大法明雨。诸佛子。譬如大摩尼宝珠。有十事。能与众生一切宝物。何等为十。一出大海。二巧匠加治。三转精细。四除其垢秽。五以火炼治。六众宝庄严。七贯以宝缕。八置在琉璃高柱。九光明四照。十随王意雨众宝物。诸佛子。菩萨摩诃萨。发菩提心宝。亦有十事。何等为十。一初发心布施离悭。二修持戒头陀苦行。三以诸禅定解脱三昧令转精妙。四以道行清净。五练以方便神通。六以深因缘法庄严。七以种种深方便智慧贯穿。八置以神通自在憧上。九观众生行放多闻智慧光明。十诸佛授智职。尔时于一切众生。能为佛事。堕在萨婆若数。诸佛子。是诸菩萨所行。集一切智慧功德法门品。若不深种善根者。不能得闻。问言。若得闻者。是人为得几许福。答言。随诸佛所有智慧慧力。如是发萨婆若心。所缘摄福德。是人得闻此法门。所得福德。亦复如是。何以故。若无菩萨心。闻是法门。不能信解受持。何况以身修习。能成是事。诸佛子。以是故当知。是人随顺一切种智。得闻信解受持修行。说是经时。以佛神力。十方世界。十亿佛国。微尘数世界。六种十八相动。又法应震动。诸天雨华。如云而下。雨诸香璎珞。天宝衣。天幡盖。天宝物。天庄严身具。雨天伎乐歌颂。而下更有大音。赞叹十地殊胜之事。此他化自在天王宫。四天下中。如是十方一切世界周遍。皆说十地经。以佛神力故。十方过十亿佛国微尘数世界。有十亿佛国微尘数诸菩萨来。遍满十方虚空。皆作是言。善哉善哉。金刚藏。佛子。善说诸菩萨摩诃萨住诸地相。佛子。我等皆亦名金刚藏。从金刚德世界。金刚憧佛所来。所经历处。皆说是经。众会亦如是。言辞亦如是。义趣亦如是。不增不减。佛子。我等以佛力故。到此大众。来证是事。诸佛子。如我等来至此众。如是十方一切世界。一一世间种性。四天下上他化自在天王宫摩尼宝殿。皆有十亿佛国微尘数菩萨。往为作证。尔时金刚藏菩萨观察十方。观一切大众。观深法性。赞叹助发萨婆若心。示众生菩萨大力。欲净诸菩萨行摄一切众生。随顺萨婆若。除一切世间之垢。与诸众生一切种智因缘。示不可思议智慧庄严妙事。说一切菩萨功德差别相。欲令此义转胜明显示众生故。承佛神力。而说偈言</p>
<p>　</p>
<p>　诸菩萨所行　　乐于善寂灭</p>
<p>　其心无所著　　犹若如虚空</p>
<p>　除贪恚痴垢　　安住道智中</p>
<p>　如是无上行　　愿乐欲听闻</p>
<p>　如是诸菩萨　　在于无量劫</p>
<p>　勤心常修习　　万亿种善根</p>
<p>　供养无量佛　　辟支阿罗汉</p>
<p>　为利众生故　　乃生菩提心</p>
<p>　精勤持戒行　　头陀除罪垢</p>
<p>　修善忍转妙　　惭愧威德满</p>
<p>　福慧因缘故　　高胜心明净</p>
<p>　深乐于佛智　　同佛生菩提</p>
<p>　供养于一切　　十方三世佛</p>
<p>　如虚空等国　　悉皆令清净</p>
<p>　一切法平等　　善悉通达故</p>
<p>　为度一切众　　生于菩提心</p>
<p>　诸菩萨如是　　生是无量心</p>
<p>　至于欢喜地　　息恶乐布施</p>
<p>　得诸本愿力　　慈悲心偏多</p>
<p>　深行十善道　　能到离垢地</p>
<p>　戒闻功德富　　慈心愍世间</p>
<p>　永离诸垢秽　　深心常清净</p>
<p>　普观诸世间　　三毒火炽然</p>
<p>　如是之大士　　能入三明地</p>
<p>　观三界皆空　　无常亦如病</p>
<p>　如痈如疮箭　　百种苦常然</p>
<p>　见诸有为过　　贪着佛功德</p>
<p>　得佛智明焰　　得入于焰地</p>
<p>　成就于念慧　　得至道智中</p>
<p>　在此地供养　　百千种诸佛</p>
<p>　常能思惟念　　诸佛无量德</p>
<p>　得入于一切　　世间难胜地</p>
<p>　能以慧方便　　种种而示现</p>
<p>　诸有所为作　　以利于世间</p>
<p>　供养于诸佛　　作益众生事</p>
<p>　无生法在前　　得入现前地</p>
<p>　菩萨诸所行　　一切世难知</p>
<p>　常无有我心　　离有亦离无</p>
<p>　诸法先空寂　　十二缘故行</p>
<p>　善了此微细　　能入远行地</p>
<p>　行慧方便等　　得法寂灭相</p>
<p>　如是之大士　　难知难可及</p>
<p>　为欲令世间　　得善寂灭故</p>
<p>　还起修诸行　　种种福德事</p>
<p>　普入于众生　　种种心行处</p>
<p>　如是能得入　　等空不动地</p>
<p>　大智诸菩萨　　悉善能具行</p>
<p>　种种诸智业　　得十自在力</p>
<p>　能以无有量　　无边限诸身</p>
<p>　普现十方界　　而为说妙法</p>
<p>　善达世间性　　及诸众生性</p>
<p>　如是大慈悲　　能入妙善地</p>
<p>　第一妙净智　　善观诸世间</p>
<p>　缕练烦恼业　　深曲险难处</p>
<p>　为度是等故　　得诸佛法藏</p>
<p>　善说第一义　　悉无所违错</p>
<p>　如是次第行　　具足诸善法</p>
<p>　乃至到九地　　所修集福慧</p>
<p>　欲得诸佛力　　第一深妙利</p>
<p>　乃于一切佛　　能得受智职</p>
<p>　先得无数定　　智行极广大</p>
<p>　末后得难坏　　诸智职三昧</p>
<p>　若能得如是　　一切职三昧</p>
<p>　一切宝庄严　　大莲花即出</p>
<p>　菩萨称莲花　　现身坐其上</p>
<p>　余花诸菩萨　　咸共一心视</p>
<p>　尔时大菩萨　　从身放无量</p>
<p>　百千亿光明　　灭诸世间苦</p>
<p>　然后顶上出　　百千亿光明</p>
<p>　普照十方界　　诸佛大会众</p>
<p>　于上虚空中　　化成光明网</p>
<p>　供养诸佛已　　入诸佛足下</p>
<p>　时诸一切佛　　及诸大菩萨</p>
<p>　各知其菩萨　　得受于智职</p>
<p>　如是一切佛　　报以眉间光</p>
<p>　名曰一切职　　入此菩萨顶</p>
<p>　一切无量佛　　与此菩萨职</p>
<p>　犹如转轮王　　假授太子位</p>
<p>　时诸十方界　　普皆大震动</p>
<p>　乃至阿鼻等　　诸苦皆除灭</p>
<p>　菩萨为一切　　智慧得是职</p>
<p>　如是名为到　　无上法云地</p>
<p>　住于是地中　　智慧无边限</p>
<p>　善知度一切　　世间诸因缘</p>
<p>　入色无色法　　欲色无色界</p>
<p>　能知众生性　　国土性法性</p>
<p>　又能入可数　　不可数法中</p>
<p>　乃至能观择　　虚空无量性</p>
<p>　入此地悉具　　菩萨变化事</p>
<p>　诸佛威神力　　微细智密事</p>
<p>　又能悉通达　　一切诸劫数</p>
<p>　于一毛端中　　观见世间性</p>
<p>　一切诸如来　　于此无上地</p>
<p>　初生及出家　　得道转法轮</p>
<p>　示入于涅槃　　皆随顺于智</p>
<p>　寂灭妙解脱　　悉于此地得</p>
<p>　此地诸大士　　忆念力大故</p>
<p>　诸佛大法雨　　皆悉能受持</p>
<p>　譬如大海水　　能持龙王雨</p>
<p>　诸佛大法雨　　菩萨受亦尔</p>
<p>　若于一佛所　　一时听受法</p>
<p>　十方无量土　　微尘数众生</p>
<p>　皆得闻总持　　成于声闻乘</p>
<p>　不如是菩萨　　算数所不及</p>
<p>　大智慧力故　　及生大愿力</p>
<p>　能于一念中　　遍满无量国</p>
<p>　雨甘露法水　　灭诸烦恼火</p>
<p>　是故诸佛名　　此地为法云</p>
<p>　大士住此地　　供养诸佛具</p>
<p>　过诸天所有　　普示大神力</p>
<p>　示众转胜力　　过是数无量</p>
<p>　若人欲思量　　迷闷不能解</p>
<p>　大智住此地　　举足下足事</p>
<p>　及余诸菩萨　　乃至于九地</p>
<p>　皆悉不能知　　何况余众生</p>
<p>　三世诸声闻　　及与辟支佛</p>
<p>　住此诸佛示　　一切智慧事</p>
<p>　亦与令通达　　三世无碍智</p>
<p>　亦示法性寂　　亦示种种变</p>
<p>　一切诸世界　　所有众生类</p>
<p>　所行一切法　　深微隐妙事</p>
<p>　一切佛功德　　次第示令知</p>
<p>　菩萨住此地　　能以大供具</p>
<p>　供养十方佛　　遍满一切方</p>
<p>　一切诸世间　　所有众生类</p>
<p>　其余诸供具　　皆所不能及</p>
<p>　智者住此地　　皆能破一切</p>
<p>　无明诸闇冥　　开示以佛道</p>
<p>　如自在天王　　光灭众热恼</p>
<p>　佛子智光明　　灭众恼亦尔</p>
<p>　住是地皆作　　三界自在王</p>
<p>　通达诸智慧　　善以三乘化</p>
<p>　能于一念中　　得无量三昧</p>
<p>　能见十方佛　　其数亦如是</p>
<p>　金刚藏菩萨　　告诸大士言</p>
<p>　我今略解说　　十地妙行已</p>
<p>　若广演说者　　千亿劫不尽</p>
<p>　是则名清净　　诸大菩萨地</p>
<p>　为得佛智故　　住于此地中</p>
<p>　安住不移动　　犹如大山王</p>
<p>　初地具一切　　经书诸伎术</p>
<p>　犹如雪山王　　积聚众药草</p>
<p>　持戒及多闻　　在于二地中</p>
<p>　犹如香山王　　集诸一切香</p>
<p>　如轲梨罗山　　多积诸宝花</p>
<p>　明地集闻智　　其喻亦如是</p>
<p>　焰地多积聚　　道法宝不坏</p>
<p>　如仙圣山中　　善寂人不少</p>
<p>　五地诸神通　　无能得及者</p>
<p>　如由乾陀山　　夜叉神不少</p>
<p>　六地善分别　　诸果无穷尽</p>
<p>　犹如马耳山　　诸果无有量</p>
<p>　七地中大慧　　无有能及者</p>
<p>　如尼民陀山　　诸龙王不少</p>
<p>　住于八地中　　自在智无量</p>
<p>　如斫迦罗山　　多心自在者</p>
<p>　九地心清净　　说法无障碍</p>
<p>　犹如众相山　　阿修罗不少</p>
<p>　十地中诸佛　　功德无穷尽</p>
<p>　如须弥山王　　多诸天神众</p>
<p>　又复初地中　　发于广大愿</p>
<p>　二地持戒品　　三地行功德</p>
<p>　第四地专一　　五地众妙事</p>
<p>　六地甚深相　　七地广大心</p>
<p>　八地中种种　　庄严诸神通</p>
<p>　九地思妙智　　能过一切世</p>
<p>　十地能受持　　诸佛大法雨</p>
<p>　菩萨行大海　　难动不可尽</p>
<p>　发心出世间　　得入于初地</p>
<p>　二地净持戒　　三地修诸禅</p>
<p>　四地道行净　　五练方便慧</p>
<p>　六因缘庄严　　七深方便慧</p>
<p>　八到琉璃幢　　九地行众生</p>
<p>　一切险难处　　智慧光普照</p>
<p>　十地受智职　　犹如国王许</p>
<p>　如是次第净　　菩提心妙宝</p>
<p>　十方诸世界　　所有微尘数</p>
<p>　可于一念中　　计知其多少</p>
<p>　可以一毛头　　数知于虚空</p>
<p>　诸佛大功德　　无量不可尽　</p>
<p>说是十住经时。自在天王。及诸天众。解脱月菩萨。及诸菩萨。一切世间。皆大欢喜。信受奉行。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>