<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一三一）中阿含大品降魔经第十五(第三念诵)<br>
<br>
我闻如是<br>
<br>
一时。佛游婆奇瘦。在鼍山怖林鹿野园中<br>
<br>
尔时。尊者大目犍连教授为佛而作禅屋。露地经行。彼时。魔王化作细形。入尊者大目揵连腹中。于是。尊者大目犍连即作是念。我今腹中犹如食豆。我宁可入如其像定。以如其像定自观其腹。是时。尊者大目犍连至经行道头。敷尼师檀。结跏趺坐。入如其像定。以如其像定自观其腹。尊者大目犍连便知魔王在其腹中<br>
<br>
尊者大目犍连即从定寤。语魔王曰。汝波旬出。汝波旬出。莫触娆如来。亦莫触娆如来弟子。莫于长夜无义无饶益。必生恶处。受无量苦<br>
<br>
彼时。魔王便作是念。此沙门不见不知而作是说。汝波旬出。汝波旬出。莫触娆如来。亦莫触娆如来弟子。莫于长夜无义无饶益。必生恶处。受无量苦。汝之尊师有大如意足。有大威德。有大福祐。有大威神。彼犹不能速知速见。况复弟子能知见耶<br>
<br>
尊者大目揵连复语魔王。我复知汝意。汝作是念。此沙门不知不见而作是说。汝波旬出。汝波旬出。莫触娆如来。亦莫触娆如来弟子。莫于长夜无义无饶益。必生恶处。受无量苦。汝之尊师有大如意足。有大威德。有大福祐。有大威神。彼犹不能如是速知速见。况复弟子能知见耶<br>
<br>
彼魔波旬复作是念。今此沙门知见我故。而作是说耳。于是。魔波旬化作细形。从口中出。在尊者大目犍连前立<br>
<br>
尊者大目揵连告曰。波旬。昔有如来名觉砾拘荀大无所著．等正觉。我时作魔。名曰恶。我有妹。名黑。汝是彼子。波旬。因此事故。汝是我[外*男]甥。波旬。觉砾拘荀大如来．无所著．等正觉有二大弟子。一者名音。二者名想。波旬。以何义故。尊者音名音耶。波旬。尊者音住梵天上。以常音声满千世界。更无有弟子音声与彼等者．相似者．胜者。波旬。以是义故。尊者音名音也<br>
<br>
波旬。复以何义尊者想名想耶。波旬。尊者想所依游行村邑。过夜平旦。着衣持钵。入村乞食。善护其身。善摄诸根。立于正念。彼乞食已。食讫。中后收举衣钵。澡洗手足。以尼师檀着于肩上。至无事处。或至山林树下。或至闲居静处。敷尼师檀。结加趺坐。速入想知灭定。彼时。若有放牛羊人．取樵草人。或行路人。入彼山林。见入想知灭定。便作是念。今此沙门于无事处坐而命终。我等宁可以燥樵．草拾已。积聚覆其身上而耶维之。即拾樵．草积覆其身。以火然之。便舍而去。彼尊者想过夜平旦。从定寤起。抖擞衣服。所依村邑游行。如常着衣。持钵入村乞食。善护其身。善摄诸根。立于念。彼放牛羊人．取樵草人。或行路人。入彼山林人先见者。便作是念。今此沙门在无事处坐坐而命终。我等昨已拾燥樵．草积覆其身。以火烧之。然已而去。然此贤者更复想也。波旬。以是义故。尊者想名想也<br>
<br>
波旬。彼时恶魔便作是念。此秃沙门以黑所缚。断种无子。彼学禅。伺．增伺．数数伺。犹若如驴。竟日负重。系在枥上。不得麦食。为彼麦故。伺．增伺．数数伺。如是。此秃沙门为黑所缚。断种无子。学禅。伺．增伺．数数伺。犹如猫子在鼠穴边。欲捕鼠故。伺．增伺．数数伺。如是。此秃沙门为黑所缚。断种无子。彼学禅。伺．增伺．数数伺。犹如鸺狐在燥樵积间。为捕鼠故。伺．增伺．数数伺。如是。此秃沙门为黑所缚。断种无子。学禅。伺．增伺．数数伺。犹如鹤鸟在水岸边。为捕鱼故。伺．增伺．数数伺。如是。此秃沙门为黑所缚。断种无子。学禅。伺．增伺．数数伺<br>
<br>
彼何所伺。为何义伺。求何等伺。彼调乱狂发败坏。我不知彼何所从来。亦不知彼何所从去。亦不知住止。不知死不知生。我宁可教敕梵志．居士。汝等共来骂詈精进沙门。打破责数。所以者何。或骂打破责数时。傥能起恶心。令我得其便。波旬。彼时恶魔便教敕梵志．居士。彼梵志．居士骂詈精进沙门。打破责数。彼梵志．居士或以木打。或以石掷。或以杖挝。或伤精进沙门头。或裂坏衣。或破应器。尔时。梵志．居士若有死者。因此缘此。身坏命终。必至恶处。生地狱中。彼生已。作是念。我应受此苦。当复更受极苦过是。所以者何。以我等向精进沙门行恶行故<br>
<br>
波旬。觉砾拘荀大如来．无所著．等正觉弟子用伤其头。裂坏其衣。破其应器已。往诣觉砾拘荀大如来．无所著．等正觉所。尔时。觉砾拘荀大如来．无所著．等正觉无量百千眷属围绕而为说法。觉砾拘荀大如来．无所著．等正觉遥见弟子头伤．衣裂．钵破而来。见已。告诸比丘。汝等见不。恶魔教敕梵志．居士。汝等共来骂詈精进沙门。打破啧数。所以者何。或骂打破责数时。傥能起恶心。令我得其便。比丘。汝等当以心与慈俱。遍满一方成就游。如是二三四方。四维上下。普周一切。心与慈俱。无结无怨。无恚无诤。极广甚大。无量善修。遍满一切世间成就游。如是悲．喜心与舍俱。无结无怨。无恚无诤。极广甚大。无量善修。遍满一切世间成就游。令恶魔求便不能得便<br>
<br>
波旬。觉砾拘荀大如来．无所著．等正觉以此教教诸弟子。彼即受教。心与慈俱。遍满一方成就游。如是二三四方。四维上下。普周一切。心与慈俱。无结无怨。无恚无诤。极广甚大。无量善修。遍满一切世间成就游。如是悲喜心与舍俱。无结无怨无恚无诤。极广甚大。无量善修。遍满一切世间成就游。以此故。彼恶魔求便不能得便<br>
<br>
波旬。彼时恶魔复作是念。我以此事求精进沙门便。而不能得。我宁可教敕梵志．居士。汝等共来奉敬．供养．礼事精进沙门。或以奉敬．供养．礼事精进沙门。傥能起恶心。令我得其便。波旬。彼梵志．居士为恶魔所教敕已。即共奉敬．供养．礼事精进沙门。以衣敷地而作是说。精进沙门可于上行。精进沙门难行而行。令我长夜得利饶益。安隐快乐。梵志．居士以发布地而作是说。精进沙门可于上行。精进沙门难行而行。令我长夜得利饶益。安隐快乐。梵志．居士以手捧持种种饮食。住道边待而作是说。精进沙门受是食是。可持是去。随意而用。令我长夜得利饶益。安隐快乐。诸信梵志．居士见精进沙门。敬心扶抱。将入于内。持种种财物与精进沙门。作如是说。受是用是。可持是去。随意所用。尔时。梵志．居士若有死者。因此缘此。身坏命终。必至善处。生于天上。生已。作是念。我应受是乐。当复更受极乐胜是。所以者何。以我等向精进沙门行善行故<br>
<br>
波旬。觉砾拘荀大如来．无所著．等正觉弟子得奉敬．供养．礼事已。往诣觉砾拘荀大如来．无所著．等正觉所。是时。觉砾拘荀大如来．无所著．等正觉无量百千眷属围绕而为说法。觉砾拘荀大如来．无所著．等正觉遥见弟子得奉敬．供养．礼事而来。见已。告诸比丘。汝等见不。恶魔教敕梵志．居士。汝等共来奉敬．供养．礼事精进沙门．或以奉敬．供养．礼事精进沙门。傥能起恶心。令我得其便。比丘。汝等当观诸行无常。观兴衰法。观无欲。观舍离。观灭。观断。令恶魔求便而不能得。波旬。觉砾拘荀大如来．无所著．等正觉以此教教诸弟子。彼即受教。观一切行无常。观兴衰法。观无欲。观舍离。观灭。观断。令恶魔求便而不能得<br>
<br>
波旬。彼时恶魔复作是念。我以此事求精进沙门便。而不能得。我宁可化作年少形。手执大杖。住其道边。打尊者音头。令破血流污面。波旬。觉砾拘荀大如来．无所著．等正觉于后所依村邑游行。彼于平旦着衣持钵。入村乞食。尊者音在后侍从。波旬。尔时。恶魔化作年少形。手执大杖。住在道边。击尊者音头破血流污面。波旬。尊者音破头流血已。随从觉砾拘荀大如来．无所著．等正觉后。犹影不离<br>
<br>
波旬。觉砾拘荀大如来．无所著．等正觉至村邑已。极其身力右旋顾视。犹如龙视。不恐不怖。不惊不惧而观诸方。波旬。觉砾拘荀大如来．无所著．等正觉见尊者音头破血流污面。随佛后行。如影不离。便作是说。此恶魔凶暴。大有威力。此恶魔不知厌足。波旬。觉砾拘荀大如来．无所著．等正觉说语未讫。彼时。恶魔便于彼处。其身即堕无缺大地狱。波旬。此大地狱而有四名。一者无缺。二者百钉。三者逆刺。四者六更。彼大地狱其中有卒。往至恶魔所。语恶魔曰。汝今当知。若钉钉等共合者。当知满百年<br>
<br>
于是。魔波旬闻说此已。即便心悸。恐怖惊惧。身毛皆竖。向尊者大目揵连即说颂曰<br>
<br>
　云何彼地狱　　恶魔昔在中<br>
　娆害佛梵行　　及犯彼比丘　<br>
<br>
尊者大目揵连即时以偈答魔波旬曰<br>
<br>
　地狱名无缺　　恶魔曾在中<br>
　娆害佛梵行　　及犯彼比丘<br>
　彼铁钉有百　　一切各逆刺<br>
　地狱名无缺　　恶魔昔在中<br>
　若有不知者　　比丘佛弟子<br>
　必得如是苦　　受黑业之报<br>
　若干种园观　　人者在于地<br>
　食自然粳米　　居止在北洲<br>
　大须弥山岩　　善修之所熏<br>
　修习于解脱　　受持最后身<br>
　跱立在大泉　　宫殿住至劫<br>
　金色可爱乐　　犹火[火*僉]晃昱<br>
　作诸众妓乐　　往诣帝释所<br>
　本以一屋舍　　善觉了为施<br>
　若释在前行　　升毗阇延殿<br>
　见释大欢喜　　天女各各舞<br>
　若见比丘来　　还顾有惭愧<br>
　若毗阇延殿　　见比丘问义<br>
　大仙颇能知　　爱尽得解脱<br>
　比丘即为答　　问者如其义<br>
　拘翼我能知　　爱尽得解脱<br>
　闻彼之所答　　释得欢喜乐<br>
　比丘多饶益　　所说如其义<br>
　若毗阇延殿　　问帝释天王<br>
　此殿名何等　　汝释摄持城<br>
　释答大仙人　　名毗阇延哆<br>
　是谓千世界　　于千世界中<br>
　无有胜此殿　　如毗阇延哆<br>
　天王天帝释　　自在随所游<br>
　爱乐那游哆　　化作一行百<br>
　毗阇延殿内　　释得自在游<br>
　毗阇延大殿　　足指能震动<br>
　天王眼所观　　释得自在游<br>
　若鹿子母堂　　筑基极深坚<br>
　难动不可震　　如意足能摇<br>
　彼有琉璃地　　圣人之所履<br>
　滑泽乐更触　　布柔软绵褥<br>
　爱语共和合　　天王常欢喜<br>
　善能作妓乐　　音节善谐和<br>
　谓天来会聚　　而说须陀洹<br>
　若干无量千　　及百诸那术<br>
　至三十三天　　慧眼者说法<br>
　闻彼所说法　　欢喜而奉行<br>
　我亦有是法　　如仙人所说<br>
　谓至梵天上　　问彼梵天事<br>
　梵故有此见　　谓见昔时有<br>
　我住有常存　　恒有不变易<br>
　梵天为答彼　　大仙我无见<br>
　谓见昔时有　　我恒常不变<br>
　我见此境界　　诸梵皆过去<br>
　我今何由说　　恒常不变易<br>
　我见此世间　　正觉之所说<br>
　随所因缘生　　所往而转还<br>
　火无有思念　　我烧愚痴人<br>
　火然若愚触　　必自然得烧<br>
　如是汝波旬　　触娆于如来<br>
　久作不善行　　受报亦当久<br>
　魔汝莫厌佛　　莫娆害比丘<br>
　一比丘降魔　　住在于怖林<br>
　彼鬼愁忧戚　　目连之所诃<br>
　恐怖无智慧　　即于彼处没　<br>
<br>
尊者大目揵连所说如是。彼魔波旬闻尊者大目揵连所说。欢喜奉行<br>
<br>
降魔经第十五竟(三千二百七十四字)<br>
<br>
中阿含经卷第三十(九千五百一十五字)</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 