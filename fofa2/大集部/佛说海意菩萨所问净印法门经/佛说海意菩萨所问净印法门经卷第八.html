<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>佛说海意菩萨所问净印法门经卷第八</p>
<p>　　　　译经三藏朝散大夫试鸿胪卿光梵大师赐紫沙门臣惟净等奉　诏译</p>
<p>尔时世尊重说颂曰</p>
<p>　我念过去佛出世　　号曰勇猛精进尊</p>
<p>　劫名花积妙可观　　最上世界名善见</p>
<p>　八万四千莲花出　　有佛出现彼劫中</p>
<p>　世界犹如兜率天　　所须饮食皆如意</p>
<p>　彼无女人不处胎　　众生化生悉严好</p>
<p>　而复不修于余乘　　菩萨皆住大乘法</p>
<p>　十方所来菩萨众　　于彼世界善可观</p>
<p>　皆获喜相妙定门　　受诸快乐未曾有</p>
<p>　菩萨俱胝二十六　　是众庄严二足尊</p>
<p>　复有余多天及人　　最上佛乘皆安住</p>
<p>　其佛大仙智德海　　数数宣说精进门</p>
<p>　有菩萨名坚固铠　　于佛发问如斯义</p>
<p>　所欲安住精进力　　菩萨云何精进修</p>
<p>　此义愿佛为我宣　　我于是中修行住</p>
<p>　彼大法王知意已　　为说发勤精进德</p>
<p>　发起勤作行相应　　常所伺察修行住</p>
<p>　发起所谓菩提心　　勤作成辨众善法</p>
<p>　伺察利益诸众生　　修行随何法住忍</p>
<p>　发起恭敬此听受　　勤作宣说而开明</p>
<p>　深固作意伺察门　　修行谓起圣正见</p>
<p>　发起涤除于悭垢　　舍诸所有是勤作</p>
<p>　具菩提心伺察门　　修行所作不求报</p>
<p>　发起谓振大舍声　　慈于丐者是勤作</p>
<p>　伺察受用观无常　　修行施已不生悔</p>
<p>　依法所受名发起　　净命自资是勤作</p>
<p>　我真实施伺察门　　修行施时无意念</p>
<p>　发起涤除破戒垢　　禁戒无缺是勤作</p>
<p>　伺察将护破戒人　　修行具戒无意念</p>
<p>　发起所谓身业净　　语业清净是勤作</p>
<p>　心业清净伺察门　　修行是为诸法净</p>
<p>　不容受嗔名发起　　忍力现行是勤作</p>
<p>　自他作护伺察门　　修行忍辱无意念</p>
<p>　恚者常净名发起　　勤作于彼不舍离</p>
<p>　内心清净伺察门　　修行自他无所得</p>
<p>　发起谓除懈怠垢　　择精进力是勤作</p>
<p>　护懈怠者伺察门　　修行随何法住忍</p>
<p>　积集善法名发起　　成办善法是勤作</p>
<p>　伺察不乐于余乘　　修行不坏诸业报</p>
<p>　发起了知于正念　　勤作悟入法行中</p>
<p>　善护正慧伺察门　　修行所谓坚固住</p>
<p>　发起谓理勤谓教　　彼诸法门谓伺察</p>
<p>　知出离道即修行　　此发精进善方便</p>
<p>　发起所谓文总持　　善宣说义名勤作</p>
<p>　不着于声伺察门　　修行了法不可说</p>
<p>　亲近善友名发起　　远离恶友是勤作</p>
<p>　观善恶性伺察门　　修行忆持于诸法</p>
<p>　法中出家名发起　　舍爱非爱是勤作</p>
<p>　希求善法伺察门　　修行于法无障碍</p>
<p>　发起乐居旷野中　　远离愦闹是勤作</p>
<p>　乐居寂静伺察门　　修行谓修寂静行</p>
<p>　少欲善言名发起　　欢喜知分是勤作</p>
<p>　获受妙乐伺察门　　修行谓知所应量</p>
<p>　增上戒学名发起　　所修无杂是勤作</p>
<p>　增上心学伺察门　　增上慧学修行住</p>
<p>　布施持戒名发起　　忍辱精进是勤作</p>
<p>　禅定慧行伺察门　　修行总起智方便</p>
<p>　财法二施名发起　　爱语所谓是勤作</p>
<p>　利行是为伺察门　　修行真实而同事</p>
<p>　大慈圆满名发起　　大悲具足是勤作</p>
<p>　法中大喜伺察门　　修行此说大舍智</p>
<p>　发起清净佛刹土　　圆满相好是勤作</p>
<p>　护持正法伺察门　　度脱众生修行住</p>
<p>　不着蕴魔名发起　　出烦恼魔是勤作</p>
<p>　摄伏死魔伺察门　　摧伏天魔修行住</p>
<p>　了知苦果名发起　　不立爱故是勤作</p>
<p>　修道是为伺察门　　灭智所谓修行住</p>
<p>　发起身念处离缚　　观受念处是勤作</p>
<p>　观心念处伺察门　　修行谓观法念处</p>
<p>　发起所谓信根方　　精进根力是勤作</p>
<p>　念定根力伺察门　　修行谓即慧根力</p>
<p>　防断不善名发起　　不坏善法是勤作</p>
<p>　身心轻利伺察门　　修行智起四神足</p>
<p>　发起谓修七觉分　　行八正道是勤作</p>
<p>　修习止观伺察门　　修行真实明解脱</p>
<p>　发起勤作起诸行　　心得轻安伺察门</p>
<p>　不转诸相境界中　　此说是为修行住</p>
<p>　若身若心轻安故　　于见于因当出离</p>
<p>　是中名色若了知　　诸圣称赞此精进</p>
<p>　于我我所若能灭　　即解一切所取缚</p>
<p>　现起五盖悉蠲除　　恶作疑惑皆断灭</p>
<p>　又复能破诸结病　　此力除障无所覆</p>
<p>　于慢过慢断无余　　所作皆由精进力</p>
<p>　遣除一切诸有相　　止息一切诸戏论</p>
<p>　断灭一切烦恼因　　智者称赞此精进</p>
<p>　闻此精进功德已　　勇发精进咸称赞</p>
<p>　菩萨会中有十千　　悉得无生妙法忍</p>
<p>　释迦如来此会中　　为诸菩萨广宣说</p>
<p>　闻说精进先行时　　五千菩萨忍清净</p>
<p>　复有天人阿修罗　　紧那罗等诸会众</p>
<p>　尔时会中有百千　　发菩提心善安住</p>
<p>　我昔曾名坚固铠　　得最上忍菩萨位</p>
<p>　弃舍身命精进修　　经尔许时常无懈</p>
<p>　亲近八万四千佛　　弃舍己身而奉事</p>
<p>　近侍诸佛一劫中　　后居无数菩萨位　</p>
<p>尔时大悲思惟大梵天王白海意菩萨言。善男子。所言佛法是何等增语。海意菩萨言。大梵。此言佛法者。是一切法增语。何以故。如来以无分别相。如量取证菩提。无分别相者。即一切法平等相。如来是中如量取证菩提。大梵。若了一切法平等。即是菩提。是故此说一切法即是佛法。若一切法如是即佛法。亦如是所有一切法自性。即佛法自性。一切法离故。应知佛法亦离。一切法空故。应知佛法亦空。大梵。一切法缘生。若能觉了。诸法缘生即是菩提。如如来于一切法如是见而彼佛法亦如是见。梵天言。善男子。岂非佛法越三界邪。菩萨言。大梵。三界自性即是佛法。何以故。大梵。而彼佛法平等相中无高无下。犹如虚空亦无高下。佛法亦复如是。同彼虚空无高无下。大梵。一切法亦然。自性空中等无高下。大梵。若善男子及善女人。欲知佛法者。应如是知。然于所知方便不应取着</p>
<p>复次大梵。佛法无方分。无处所。不生不灭非青非黄非赤非白。故无显色。非有形相故无形色。无形显色故即是无相。大梵。无相义者即佛法义。佛法义者即不堕句义。不堕句义者即寂静义。寂静义者即是离义。离义者即是空义。空义者即无系着义。无系着义者即实性义。实性义者即真如义。真如义者即毕竟不生义。不生义者即不灭义。不灭义者即无住处义</p>
<p>尔时海意菩萨重说颂曰</p>
<p>　所说无相义　　是胜佛法义</p>
<p>　其说佛法义　　即不堕句义</p>
<p>　不堕寂静义　　寂静是离义</p>
<p>　离义即空义　　空义无著义</p>
<p>　无著实性义　　实性真如义</p>
<p>　真如即毕竟　　不生不灭义</p>
<p>　不灭无处义　　法义如是住</p>
<p>　如所住法界　　诸法亦然住</p>
<p>　如诸法所住　　佛法亦然住</p>
<p>　如佛法所住　　生灭法亦然</p>
<p>　无著法等义　　真如无异住</p>
<p>　声闻缘觉法　　亦平等随住</p>
<p>　如是处住法　　佛法胜无上</p>
<p>　无方分处所　　故佛法安住</p>
<p>　勿于生灭中　　随观诸佛法</p>
<p>　彼非形显色　　无少法可得</p>
<p>　无形亦无相　　佛法而开明</p>
<p>　如诸法自性　　佛法亦如是</p>
<p>　此所说平等　　无差别无相</p>
<p>　如是求佛法　　诸法亦然求</p>
<p>　若法无所得　　彼即无分别</p>
<p>　佛及诸佛法　　一切法皆然</p>
<p>　大仙处道场　　得平等正法</p>
<p>　佛及诸佛法　　于道场观察</p>
<p>　彼所说佛法　　平等等故常</p>
<p>　等无高下法　　如虚空清净</p>
<p>　若佛及佛智　　彼佛此所说</p>
<p>　谓诸法缘生　　自性无所有</p>
<p>　若自性不有　　即无少法生</p>
<p>　实际此若知　　世间等无际</p>
<p>　是际中起智　　随转一切法</p>
<p>　所谓过去法　　及彼未来法</p>
<p>　此名现在法　　此是诸佛法</p>
<p>　如是三时中　　佛智无所著</p>
<p>　由智无著故　　牟尼乃说法</p>
<p>　所谓佛十力　　及四无所畏</p>
<p>　诸佛十八种　　不共功德法</p>
<p>　于是中普摄　　所有一切法</p>
<p>　如是一切法　　是即诸佛法　</p>
<p>复次大悲思惟大梵天王重白海意菩萨言。善男子。汝于如是法中。云何所见。菩萨言。大梵。夫佛法者堕色数邪。梵天言不也。菩萨言。若法非色即不可见。若无对碍即无表了。是中云何有所见邪。梵天言不也。善男子。菩萨言。大梵。若佛法不可见者。即一切法亦如是。何以故。法本无二。此无二者即是一切法。大梵。若法有所见。彼即是有相。谓以无别可见无别佛法。若此如是见。彼如是佛法。若如是佛法。彼即如是见。梵天言。善男子。若尔者如来于一切法。不复有见。菩萨言大梵。若如来于佛法中有所见者。即彼如来及诸佛法。有实定性可得。梵天言。善男子。若如是者。佛法不有邪。菩萨言。大梵。若法无实定性。是中有无悉不可说。若法非有无。彼即无所见。梵天言。若尔何故。世尊今此会中说佛法邪。菩萨言。大梵。如说虚空。非彼虚空有实定性。佛法亦复如是。此说佛法。非彼佛法有实定性。梵天言。希有善男子。若初发心菩萨。闻此说已不生惊怖者。而是菩萨于佛法中被坚固铠。菩萨言。大梵。若诸众生。得佛加持已发菩提心者。闻此所说甚深佛法。即不生惊怖。又复大梵。有取有执者即生惊怖。无取无执者不生惊怖。有依止有系著者即生惊怖。无依止无系著者不生惊怖。有我我所见者即生惊怖。离我我所见者不生惊怖。梵天言。善男子。菩萨有几种力。若诸菩萨。具是力者。即于如是甚深佛法中不生惊怖。菩萨言。大梵。诸菩萨有八种力。若诸菩萨具是力者。乃于如是甚深佛法中不生惊怖。何等为八。一者无障碍信力。于诸佛法生胜解故。二者尊重出生善知识力。谛意随顺如师尊故。三者多闻出生慧力。出世闻法悉圆满故。四者福行出生承事之力。无量福行悉圆满故。五者深固作意出生智力。破诸魔故。六者大慈出生大悲之力。于无我法离疑惑故。七者安定出生善思惟力。大菩提心不忘失故。八者无佗信出生忍力。获得无生妙法忍故。大梵。此等是为菩萨八种胜力。若诸菩萨摩诃萨具是力者。能于甚深诸佛法中不生惊怖</p>
<p>尔时世尊赞海意菩萨摩诃萨言。善哉善哉。海意。汝善说此菩萨八力。若诸菩萨具是力者。能于甚深诸佛法中不生惊怖。又复于佛法中。随所闻已皆不生怖。海意当知。诸说法声皆是分别。若于菩提胜义谛中即不能说。何以故。彼胜义谛。非语言非诠表。亦非文字积集所行。尚非心心所法而可能转。况复文字有所行邪。海意。如汝所观诸佛世尊有所说者。但为不可思议一切众生大悲转故。乃于如是甚深法中成正觉已。于无文字无语言无记说无诠表法中。为他众生及补特伽罗。假以文字建立宣说。海意。譬如有人知此虚空。非色相故不可见。非对碍故无表了。然于空中以种种色彩画形像。所谓象马车乘天龙夜叉乾闼婆等。现诸色相。海意于汝意云何。是人所作斯为难不。海意菩萨白佛言。世尊。是人所作最极为难。佛言海意。诸佛世尊。如复为难过极于彼。何以故。谓于不可说法中成正觉已。假以言说。为他众生及补特伽罗建立宣说。由于不可说义中如实觉了。是故。诸佛难作能作。海意。若复有人于此甚深佛法之中。不惊不怖不生恐畏者。当知是人于先佛所深种善根作诸胜行。是故。于此甚深佛法不生恐畏。若复有人于此甚深经典一切世间难信解法如实知已。受持读诵广为他说者。当知是人能持如来一切法藏。能持一切众生诸善法分。又复海意。若有菩萨得佛眼照明。能于无量诸佛刹中。满积珍宝持用供养。彼彼如来广行布施。于汝意云何。而彼菩萨以是缘故得福多不。海意白佛言。甚多世尊。甚多善逝。此之福蕴无量无数。乃至譬喻所不能及。佛言海意。我今语汝。如汝应知。若有菩萨能于如来法中善为作护。令三宝种不断不绝。于诸众生不舍大悲。于如是等甚深经典如来大智法中能了知已。受持读诵。何况是中如理修行。而此菩萨所得福蕴倍多于彼。何以故。所有财施。但是世间之所爱乐。若法施者。彼即出过一切世间</p>
<p>复次海意。若有菩萨能护持正法者。而此菩萨得四种摄受。何等为四。一者得佛摄受。二者得天摄受。三者得福摄受。四者得智摄受。若诸菩萨得佛摄受者。当得四种最胜之法。何等为四。一者常得不离瞻仰如来。二者一切魔众伺不得便。三者获得无尽陀罗尼门。四者速具神力住不退转地。海意。诸有菩萨为佛摄受者。获得如是四种最胜之法。又诸菩萨若得天摄受者。当获四种清净。何等为四。一者天众神力。令其菩萨众会清净。二者使令听受正法专注一心。三者遣除一切魔外之众。四者由天威神。能令一切无不清净。悉得净心。海意。诸有菩萨为天摄受者。获得如是四种清净。又诸菩萨若得福摄受者。当获四种庄严之相。何等为四。一者身庄严。谓相好圆满。二者语庄严。谓胜出一切众生语言音声。三者国土庄严。谓诸所施作悉能显示。四者所生庄严。谓在所生处或为梵王帝释护世天等。海意。诸有菩萨为福摄受者。获得如是四种庄严。又诸菩萨。若得智摄受者。当获四种照明之法。何等为四。一者照明一切众生根性。如其所应即为说法。二者照明一切烦恼之病。积集法药随为治疗。三者神力照明。余佛刹中悉能遍往。四者法界照明。于一切法如实了知。海意。诸有菩萨为智摄受者。获得如是四种照明。以是缘故。菩萨摩诃萨欲得如是摄受称赞功德法者。应当勤行护持正法。若诸菩萨而能勤行护正法者。当获无量最胜功德。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 