<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中阿含经卷第十五<br>
<br>
　　东晋罽宾三藏瞿昙僧伽提婆译<br>
<br>
　　（六九）中阿含王相应品三十喻经第五(第二小土城诵)<br>
<br>
我闻如是<br>
<br>
一时。佛游王舍城。在竹林加兰哆园。与大比丘众俱。共受夏坐<br>
<br>
尔时。世尊于十五日说从解脱时。在比丘众前敷座而坐。世尊坐已。便入定意。观诸比丘心。于是。世尊见比丘众静坐默然极默然。无有睡眠。除阴盖故。比丘众坐甚深极甚深。息极息．妙极妙<br>
<br>
是时。尊者舍梨子亦在众中。于是。世尊告曰。舍梨子。比丘众静坐默然极默然。无有睡眠。除阴盖故。比丘众坐甚深极甚深。息极息．妙极妙。舍梨子。谁能敬重奉事比丘众者<br>
<br>
于是。尊者舍梨子即从坐起。偏袒着衣。叉手向佛。白曰。世尊。如是比丘众静坐默然极默然。无有睡眠。除阴盖故。比丘众坐甚深极甚深。息极息．妙极妙。世尊。无能敬重奉事比丘众者。唯有世尊能敬重奉事法及比丘众．戒．不放逸．布施及定。唯有世尊能敬重奉事<br>
<br>
世尊告曰。舍梨子。如是。如是。无能敬重奉事比丘众者。唯有世尊能敬重奉事法及比丘众．戒．不放逸．布施及定。唯有世尊能敬重奉事。舍梨子。犹如王及大臣有种种严饰具。缯彩锦罽．指环．臂钏．肘璎．咽钳．生色珠鬘。舍梨子。如是。比丘．比丘尼以戒德为严饰具。舍梨子。若比丘．比丘尼成就戒德为严饰具者。便能舍恶。修习于善。舍梨子。犹如王及大臣有五仪式。剑．盖．天冠．珠柄之拂及严饰屣。守卫其身。令得安隐。舍梨子。如是。比丘．比丘尼以持禁戒为卫梵行。舍梨子。若比丘．比丘尼成就禁戒为卫梵行者。便能舍恶。修习于善<br>
<br>
舍梨子。犹如王及大臣有守合人。舍梨子。如是．比丘．比丘尼以护六根为守合人。舍梨子。若比丘．比丘尼成就护六根为守合人者。便能舍恶。修习于善。舍梨子。犹如王及大臣有守门将。聪明智慧。分别晓了。舍梨子。如是。比丘．比丘尼以正念为守门将。舍梨子。若比丘．比丘尼成就正念为守门将者。便能舍恶。修习于善。舍梨子。犹如王及大臣有好浴池。清泉平满。舍梨子。如是。比丘．比丘尼以自心为浴池泉。舍梨子。若比丘．比丘尼成就自心为浴池泉者。便能舍恶。修习于善。舍梨子。犹如王及大臣有沐浴人。常使洗浴。舍梨子。如是。比丘．比丘尼以善知识为沐浴人。舍梨子。若比丘．比丘尼成就善知识为沐浴人者。便能舍恶。修习于善<br>
<br>
舍梨子。犹如王及大臣有涂身香。木蜜．沉水．栴檀．苏合鸡舌．都梁。舍梨子。如是。比丘．比丘尼以戒德为涂香。舍梨子。若比丘．比丘尼成就戒德为涂香者。便能舍恶。修习于善。舍梨子。犹如王及大臣有好衣服。初摩衣．锦缯衣．白[疊*毛]衣．加陵伽波和逻衣。舍梨子。如是。比丘．比丘尼以惭愧为衣服。舍梨子。若比丘．比丘尼成就惭愧为衣服者。便能舍恶。修习于善。舍梨子。犹如王及大臣有好床座。极广高大。舍梨子。如是。比丘．比丘尼以四禅为床座。舍梨子。若比丘．比丘尼成就四禅为床座者。便能舍恶。修习于善<br>
<br>
舍梨子。犹如王及大臣有工剃师。常使洗浴。舍梨子。如是。比丘．比丘尼以正念为剃师。舍梨子。若比丘．比丘尼成就正念为剃师者。便能舍恶。修习于善。舍梨子。犹如王及大臣有肴馔美食。种种异味。舍梨子。如是。比丘．比丘尼以喜为食。舍梨子。若比丘．比丘尼成就于喜以为食者。便能舍恶。修习于善。舍梨子。犹如王及大臣有种种饮。奈饮．瞻波饮．甘蔗饮．蒲桃饮．末蹉提饮。舍梨子。如是。比丘．比丘尼以法味为饮。舍梨子。若比丘．比丘尼成就法味以为饮者。便能舍恶。修习于善<br>
<br>
舍梨子。犹如王及大臣有妙华鬘。青莲华鬘．瞻卜华鬘．修摩那华鬘．婆师华鬘．阿提牟哆华鬘。舍梨子。如是。比丘．比丘尼以三定为华鬘。空．无愿．无相。舍梨子。若比丘．比丘尼成就三定为华鬘者。便能舍恶。修习于善。舍梨子。犹如王及大臣有诸屋舍．堂阁．楼观。舍梨子。如是。比丘．比丘尼以三室为屋舍。天室．梵室．圣室。舍梨子。若比丘．比丘尼成就三室为屋舍者。便能舍恶。修习于善。舍梨子。犹如王及大臣有典守者。谓守室人。舍梨子。如是。比丘．比丘尼以智慧为守室人。舍梨子。若比丘．比丘尼成就智慧为守室人者。便能舍恶。修习于善<br>
<br>
舍梨子。犹如王及大臣有诸国邑四种租税。一分供王及给皇后．宫中婇女。二分供给太子．群臣。三分供国一切民人。四分供给沙门．梵志。舍梨子。如是。比丘．比丘尼以四念处为租税。舍梨子。若比丘．比丘尼成就四念处为租税者。便能舍恶。修习于善。舍梨子。犹如王及大臣有四种军象军．马军．车军．步军。舍梨子。如是。比丘．比丘尼以四正断为四种军。舍梨子。若比丘．比丘尼成就四正断为四种军者。便能舍恶。修习于善。舍梨子。犹如王及大臣有种种舆。象舆．马舆．车舆．步舆。舍梨子。如是。比丘．比丘尼以四如意足为扛舆。舍梨子。若比丘．比丘尼成就四如意足以为舆者。便能舍恶。修习于善<br>
<br>
舍梨子。犹如王及大臣有种种车庄。以众好师子．虎．豹斑文之皮。织成杂色种种庄饰。舍梨子。如是。比丘．比丘尼以止观为车。舍梨子。若比丘．比丘尼成就止观以为车者。便能舍恶。修习于善。舍梨子。犹如王及大臣有驾御者。谓御车人。舍梨子。如是。比丘．比丘尼以正念为驾御人。舍梨子。若比丘．比丘尼成就正念为驾御人者。便能舍恶。修习于善。舍梨子。犹如王及大臣有极高幢。舍梨子。如是。比丘．比丘尼以己心为高幢。舍梨子。若比丘．比丘尼成就己心为高幢者。便能舍恶。修习于善<br>
<br>
舍梨子。犹如王及大臣有好道路。平正坦然。唯趣园观。舍梨子。如是。比丘．比丘尼以八支圣道为道路。平正坦然。唯趣涅槃。舍梨子。若比丘．比丘尼成就八支圣道以为道路。平正坦然。唯趣涅槃者。便能舍恶。修习于善。舍梨子。犹如王及大臣有主兵臣。聪明智慧。分别晓了。舍梨子。如是。比丘．比丘尼以智慧为主兵臣。舍梨子。若比丘．比丘尼成就智慧为主兵臣者。便能舍恶。修习于善。舍梨子。犹如王及大臣有大正殿。极广高敞。舍梨子。如是。比丘．比丘尼以智慧为大正殿。舍梨子。若比丘．比丘尼成就智慧为大正殿者。便能舍恶。修习于善<br>
<br>
舍梨子。犹如王及大臣升高殿上。观殿下人往来走踊．住立坐卧。舍梨子。如是。比丘．比丘尼以升无上智慧高殿。为自观己心。周正柔软。欢喜远离。舍梨子。若比丘．比丘尼成就无上智慧高殿。为自观己心。周正柔软。欢喜远离者。便能舍恶。修习于善。舍梨子。犹如王及大臣有宗正卿。谙练宗族。舍梨子。如是。比丘．比丘尼以四圣种为宗正卿。舍梨子。若比丘．比丘尼成就四圣种为宗正卿者。便能舍恶。修习于善。舍梨子。犹如王及大臣有名良医。能治众病。舍梨子。如是。比丘．比丘尼以正念为良医。舍梨子。若比丘．比丘尼成就正念为良医者。便能舍恶。修习于善<br>
<br>
舍梨子。犹如王及大臣有正御床。敷以氍氀．毾[毯-炎+登]。覆以锦绮罗縠。有衬体被。两头安枕。加陵伽波和逻波遮悉多罗那。舍利子。如是。比丘．比丘尼以无碍定为正御床。舍梨子。若比丘．比丘尼成就无碍定为正御床者。便能舍恶。修习于善。舍梨子。犹如王及大臣有名珠宝。舍梨子。如是。比丘．比丘尼以不动心解脱为名珠宝。舍梨子。若比丘．比丘尼成就不动心解脱为名珠宝者。便能舍恶。修习于善。舍梨子。犹如王及大臣极净沐浴。好香涂身。身极清净。舍梨子。如是。比丘．比丘尼以自观己心为身极净。舍梨子。若比丘．比丘尼成就自观己心为身净者。便能敬重奉事世尊．法及比丘众．戒．不放逸．布施及定<br>
<br>
佛说如是。尊者舍梨子及诸比丘闻佛所说。欢喜奉行<br>
<br>
三十喻经第五竟(二千三百八十八字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>