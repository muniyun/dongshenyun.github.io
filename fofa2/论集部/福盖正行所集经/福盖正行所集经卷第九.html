<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>福盖正行所集经卷第九</p>
<p>　　　　龙树菩萨集</p>
<p>　　　　西天译经三藏朝散大夫试鸿胪卿宣梵大师赐紫沙门臣日称等奉　诏译</p>
<p>若于佛等最胜福田。专修施行。定获其报。如是乃至。现见世间。王者之贵。尊崇无比。首戴宝冠。诸珍间错。耳环臂钏。金璧交莹。容仪鲜白。具相端严。珠璎宝鬘。以饰其服。所居宫殿。高广宏丽。重楼户牖。尽诸奇巧。众色缯帛。遍张露幔。瑞兽师子。俱枳罗鸟。置之笼槛。以为玩好。城墉峻峙。力士环卫。象马车乘。往来合沓。所居民庶。安隐丰乐。无有诤讼。剽窃逋窜。种种娆恼。怖畏等事。处处皆有妙娑罗树。多摩罗树。占博迦树。无忧树等。枝叶花果。茂盛可爱。王所欲至。于四衢道。屏去尘秽。瓦砾荆棘。以众香水。泛洒其地。百千伎乐。箫笛箜篌。击鼓吹贝。导从前后。王乘龙象。威德特尊。最上无垢。牛头旃檀。磨以涂体。其香远闻。被服绛绡。如日初出。右手执持殊妙白拂。吠琉璃宝。以为其柄。张妙伞盖。黄金为干。种种宝物。装治华焕。时彼城中。一切人民。欢喜合掌。同音称赞。散众名花。遍布于地。有诸士族。或裁巧思。作为咏歌。纪扬德化。王闻是已。倍增悦豫。如是胜报。由施所得。此说是名于胜福田。专修施行。成就福盖</p>
<p>云何布施。令诸有情。一向获得世间富乐。受用殊妙五欲境界。应当了知。如是施业。不唯招致广大富乐。乃至无上智因。亦能成就。当知此施。为坚固藏。不为水火盗贼所坏。当知此施。是最胜友。此生他世。常为其伴。当知此施。如好种子。于一切时。得如意果。当知此施。如妙阶梯。能升天中。受诸快乐。当知此施。犹如灯明。能破饿鬼。悭吝黑暗。于恶趣中。能为济拔。于险难处。能为救护。越生死海。能到彼岸。若诸众生。如是知已。数数发起清净作意。勤行布施。相续不断。于诸所有。心无吝惜。亦不枉费。深生觉悟。此等皆为不坚之物。毕竟乐修清净施业。由是之故。美名遐布。见者忻慕。常得善人依止共住。处大众中。心无怯弱。善住威仪。赞施功德。能招富足。免离恶道。得生天上。趣解脱城。令他信解。离悭垢秽。当知此人。是大菩萨。是善知识。是大丈夫。能长有情真实善根。一切众生应当往诣。亲近供养。乐闻正法。如理修作。求出离道</p>
<p>如上所说。若于佛等。专修施行。定获其报。设使不遇一佛菩萨。而能任持如是施心。所感之报。如前不异。是故世尊方便显示。令诸众生。次第行学</p>
<p>尔时世尊。游化依止。在王舍城。迦兰陀竹林。时尊者大目干连。作是思惟。今者世尊。与诸声闻。大弟子众。住此林中。当须建立清净僧坊。作是念已。诣帝释所。白言。天主。敢募仁者。于王舍城。迦兰陀竹林。为佛世尊。造立精舍。并诸弟子。大阿罗汉。同此安居。时天帝释。闻是说已。心大欢喜。唯然受教。即以无数金银珍宝。帝青摩尼。吠琉璃等。造作重门。廊庑户牖。宫殿楼阁。珊瑚为柱。种种宝物。而装校之。复以众宝。刻诸珍禽。悬处空中。势如翔举。无数宝镜。周匝垂挂。莹彻无垢。灿若星月。种种天衣。光洁柔软。黄金为架。以敷其上。金刚宝鬘。真珠花鬘。杂厕行列。以为庄严。烧众名香。氛氲散彻。燃种种灯。昼夜明照。如是供养。世所未有。于其园中。处处皆植龙自在花。占博迦花。隅噜摩花。拘吒波花。无忧树花。周遍开敷。甚可爱乐。于花林中。有珊瑚亭。门闼窗槛。剞劂奇巧。皆以众宝。装校严饰。微风吹花。香闻远迩。有诸天女。游止其中。上妙珍琦。以为璎珞。兽衔珠[佩-一]。其鸣珊珊。林中复有诸药叉女。形容端肃。竞共驰观。髻遗宝花。迭相嬉笑。复有广大清净池沼。众宝合成。香水弥满。池中复有大宝莲花。白银为叶。黄金为茎。诸妙天女。住立其中。动容作乐。献妙歌舞。复有无数金色莲花。优钵罗花。拘没那花。迦诃罗花。照耀芬敷。香气薰洽。有诸水鸟。鸂[(來*力)/鳥]凫雁。翔集花坞。整其羽翰。有诸戏鱼。往来游泳。触花翻浪。惊诸鸥鸭。周匝皆以金银玻璃。及诸珍宝。而为阶陛。池岸复有劫波树林。修条拂水。密叶交荫。诸妙花蘤。相间开发。无数百千士族人民。富乐庄严。作众伎乐。往返观赏。无有障碍</p>
<p>时彼天主。为佛世尊。造立精舍。弥月方毕。营办所须。令无阙乏。种种库藏。悉皆充溢。前诣佛所。而作是言。此地吉祥。广博严净。与欢喜园。正等无异。唯愿如来。届此安居。佛愍彼故。即为受之。复以百千最胜龙象。奉施如来。及以百千殊妙天女。持盖执拂。扇摇凉风。以为承事。诸大弟子。复以百千乾闼婆众。奏妙音乐。而为供养</p>
<p>时王舍城。有一长者。其家巨富。财宝无量。比多闻天王。犹以为胜。然彼长者深着邪见。信受外道尼干子法。见是事已。心怀疑惑。是时尊者大目干连。知彼机熟。即往化导。为说法要。赞佛功德。彼闻法已。心生悟解。白尊者言。我今发心。归依如来。欲往亲近。恭敬供养。即与尊者。同诣佛所。头面礼足。住立一面。尊者白佛。此大长者。舍邪归正。始发信心。今欲供养佛及众僧。唯愿大慈。受彼勤请。佛知是已。默然许之。时彼长者。知佛受请。心大欢喜。匍匐而还。即以无数种种珍宝。上妙缯绮。严饰其居。门楼堂阁。皆令新净。造作精妙百品饮食。成办既毕。即遣使者。前白世尊。食时将至。唯冀大慈。受我微供。尔时世尊。从僧坊出。威德自在。相好端严。身放光明。如日赫奕。将诸弟子。大阿罗汉。诸根寂静。心得自在。进止详雅。来诣其舍。复有百千天子天女。身意泰然。离诸散乱。旃檀涂身。恭敬围绕。有诸人民。见是事已。怪未曾有。来白长者。复有百千清信士女。心生欢庆。弹指作礼。各持最上坚黑旃檀。然以供养。所烧之香。过百千斛。复奏无量上妙音乐。清婉嘹喨。声震于地。时彼长者。以诸幡盖。次第安布。遍张露幔。珠璎庄严。烧大宝香。躬往迎奉。长者所有内外亲族。各赍名花。满掬而散。时佛世尊。诣彼宅已。于堂中央。为佛设座。上妙缯纩。重敷柔软。杂彩茵褥。遍布于地。宝幢行列。珠网四垂。悬诸妙幡。众色綷错。百千宝铃。铺缀其上。微风动摇。声韵和雅。真珠花鬘。遍垂宝幔。涂香末香。澡瓶净水。排备毕已。命佛升座。即以新好上妙白[疊*毛]。裁所著衣。跪以奉佛。然后上首大阿罗汉。及彼新学诸比丘等。入其堂中。次第而坐。以诸饮食味中上味。施佛及僧。皆悉充足。食已各各收钵净手。时彼长者。合十指掌。瞻仰尊颜。以偈赞曰</p>
<p>　如来具足殊胜相　　随形妙好遍严身</p>
<p>　首发修致不杂乱　　光泽绀青如蜂王</p>
<p>　如来额广复平正　　亦无缺减极坚固</p>
<p>　眉间白毫常右旋　　如秋满月光照耀</p>
<p>　如来两目极清净　　睫若牛王不瞬动</p>
<p>　修广妙好常照明　　如俱那花可爱乐</p>
<p>　如来具足四十齿　　洁白齐密如珂雪</p>
<p>　广长舌相妙难思　　钵罗奢花红可类</p>
<p>　如来复有鼻功德　　高耸端直窍不现</p>
<p>　唇不褰缩不下垂　　鲜润犹若频婆果</p>
<p>　如是大仙面圆满　　耳轮柔软相称可</p>
<p>　譬如开敷妙莲花　　离诸垢染观无厌</p>
<p>　如来身相如金聚　　坚固充实无与等</p>
<p>　肤色犹若占卜花　　亦不羸瘦现筋脉</p>
<p>　双臂佣圆极润泽　　掌纹显现众形像</p>
<p>　具足轮印毂辐辋　　宝幢宝瓶及鱼等</p>
<p>　胸广犹如师子臆　　喜旋德相画分明</p>
<p>　腹量平满称其身　　脐深右旋中圆净</p>
<p>　双腨犹如仙鹿王　　行无回顾身俱转</p>
<p>　右足先举现印文　　安徐无畏如师子</p>
<p>　如来出现于世间　　如日腾空普明照</p>
<p>　能与众生作吉祥　　天及非天咸信礼　</p>
<p>于是长者。偈赞佛已。心大欢喜。信力坚固。于大众中。重说偈言</p>
<p>　牟尼十力尊　　能破诸魔网</p>
<p>　永离烦恼垢　　诸根常寂静</p>
<p>　最上胜族类　　日亲甘蔗种</p>
<p>　勇猛大精进　　觉悟诸过失</p>
<p>　无畏释师子　　具足诸功德</p>
<p>　成就微妙法　　为众生开示</p>
<p>　于三界苦海　　轮回诸险难</p>
<p>　以戒为根本　　毕竟能超越</p>
<p>　由持净戒故　　调伏于自心</p>
<p>　善屈众魔怨　　应受妙供养</p>
<p>　具大智大悲　　不舍本誓愿</p>
<p>　怜愍诸有情　　咸令离忧苦</p>
<p>　最胜调御师　　三界无伦匹</p>
<p>　善拔众毒箭　　断三有缠缚</p>
<p>　显现大神通　　能摧诸异见</p>
<p>　开示八圣道　　令修诸梵行</p>
<p>　是名大商主　　能作大施会</p>
<p>　是名大智者　　为作世间眼</p>
<p>　是名大丈夫　　速能远诸恶</p>
<p>　截生死瀑流　　得至安隐处</p>
<p>　世尊大导师　　乔答摩胜族</p>
<p>　具相身金色　　见者无厌足</p>
<p>　调御诸众生　　入解于正教</p>
<p>　永离诸不善　　清净心无垢</p>
<p>　如云住虚空　　注甘露法味</p>
<p>　令一切有情　　滋善根种子</p>
<p>　如来大圣尊　　及诸比丘众</p>
<p>　住最上安隐　　能到于彼岸　</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 