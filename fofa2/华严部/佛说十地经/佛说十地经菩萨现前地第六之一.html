<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>菩萨现前地第六之一</p>
<p>　菩萨既闻诸胜行　　其心欢喜雨妙花</p>
<p>　放净光明散宝珍　　供养如来称善说</p>
<p>　百千天众皆欣庆　　共在空中雨众宝</p>
<p>　花鬘缨珞及幢幡　　宝盖涂香咸供佛</p>
<p>　自在天王并眷属　　心生欢喜在空中</p>
<p>　散宝成云持供养　　赞言佛子快宣说</p>
<p>　无量天女空中住　　共以乐音歌赞佛</p>
<p>　声中悉作如是言　　佛语能除烦恼病</p>
<p>　法性本寂无诸相　　犹如虚空离分别</p>
<p>　超诸取着绝言道　　真实等品常清净</p>
<p>　若能通达诸法性　　即于有无心不动</p>
<p>　为欲救世勤修行　　此佛口生真佛子</p>
<p>　不取众相而行施　　本绝诸恶坚持戒</p>
<p>　解法无生常堪忍　　知法性离具精进</p>
<p>　烦恼已尽而入禅　　善达性空分别法</p>
<p>　具足智力能广济　　灭除众恶称大士</p>
<p>　如是妙音千万种　　赞已默然瞻仰佛</p>
<p>　解脱月言金刚藏　　以何行相入后地　</p>
<p>尔时金刚藏菩萨告众菩萨言。唯诸佛子若是菩萨。第五地中所修之道善圆满已。欲入菩萨第六地者。当以十种法平等性而入。何等为十。所谓以一切法无相平等。以一切法无自相平等。以一切法无起平等。以一切法无生平等。以一切法寂净平等。以一切法本来清净平等。以一切法无戏论平等。以一切法不取不舍平等。以一切法如幻如梦如影如响如水中月如镜中像。如阳焰水如化平等。以一切法有无不二平等。以此十种法平等性入第六地。菩萨如是观察随莹。随顺不逆一切诸法平等性故。通达第六现前智地。但以猛利须心而证。犹未现得无生忍门。菩萨随行如是自性一切法时。以大悲愍为先导故。以大悲愍为增上故。为欲圆满大悲愍故。观诸世间合散生灭。菩萨观此世生灭时。作是思惟。世间所有受生施设。一切皆由我执而起。若离我执即无世间受生施设。复作是念。此诸异生愚痴无智执着于我。无明眩翳之所覆蔽。求有非有随不如理。作意驰散。奔鹜僻路随邪而行。集福非福不动诸行。而彼有情诸行所植有漏有取心之种子。复续来世生及老死。中有后有业田摄藏。无明闇覆爱水滋润。我慢溉灌见网增盛。生名色种芽生已增长。名色长已五根流转。诸根转已递互与识相对有触。由触相对诸受发生。自后于受欣乐名爱。爱增长取。取增生有。由有生已五蕴发生。五蕴起已于五趣中。渐渐衰变衰已失坏。衰失坏故有诸热恼。因热恼故一切愁叹。及苦忧恼众苦皆集。此之一切无有集者。任运而灭亦无灭者。菩萨如是随顺行相观察缘起</p>
<p>复次菩萨作是思惟。以胜义相于谛无知名为无明无明所作业果名行。行为依止初心名识。与识俱生余四取蕴说为名色。名色增长说为六处。根境与识三事和合名有漏触俱生名受。于受味著名为渴。爱渴爱增长是名为取。从取起有漏业名为有。业等流诸蕴起名为生蕴熟为老蕴坏名死。临死欲坏愚迷之者有贪恋故心热名愁。由愁发语号嗥喟叹。五根相对不悦名苦。意识相对不悦名忧。忧苦所生吁嗞名恼。纯大苦对如是增成。于中永无作者受者。复作是念。由执作者方有作用。既无作者以胜义谛作用亦无。即此菩萨作是思惟。所言三界此唯是心。如来于此分别演说十二有支。皆依一心如是而立。何以故若于事中贪欲相应。心起是识事即是行。于行迷惑是即无明。行与无明及心共生是谓名色。名色增长是谓六处。六处分是谓触。触共生是受。受用之时无厌是爱。爱逼摄受不舍是取。彼有支生起是有。有所起名生。生熟为老。老坏为死。此中无明有二种所作。一所缘故迷惑有情。二为诸行生起与因。诸行亦有二种所作。一能生起未来异熟。二为于识生起与因。识亦有二种所作。一能续有。二为名色生起与因。名色亦有二种所作。一互相资助。二为六处生起与因。六处亦有二种所作。一能现示自境差别。二为于触生起与因。触亦有二种所作一能触所缘。二为于受生起与因。受亦有二种所作。一能领纳爱非爱境及二相违。二为于爱生起与因。爱亦有二种所作。一令可染事中染着。二为于取生起与因。取亦有二种所作。一能续杂染。二为于有生起与因。有亦有二种所作一令后有异趣现前。二为于生生起与因。生亦有二种所作。一能起诸蕴。二为于老生起与因。老亦有二种所作。一令诸根有衰变异。二共死会合生起与因。死亦有二种所作。一能坏诸行二非遍知断</p>
<p>复次于中无明缘行者。无明缘性。谓行不断复有扶助。行缘识者于行缘性。谓识不断复有扶助。识缘名色者于识缘性。谓名色不断复有扶助。名色缘六处者名色缘性。谓六处不断复有扶助。六处缘触者六处缘性。谓触不断复有扶助。触缘受者于触缘性。谓受不断复有扶助。受缘爱者于受缘性。谓爱不断复有扶助。爱缘取者于爱缘性。谓取不断复有扶助。取缘有者于取缘性。谓有不断复有扶助。有缘生者于有缘性。谓生不断复有扶助。生缘老死者于生缘性。谓老死不断复有扶助。无明灭故行灭者。由于无明缘性无故。诸行断灭更无扶助。行灭故识灭者。由于诸行缘性无故。识亦断灭更无扶助。识灭故名色灭者。由于识缘性无故名色断灭更无扶助。名色灭故六处灭者。由于名色缘性无故。六处断灭更无扶助六处灭故触灭者。由于六处缘性无故。触亦断灭更无扶助。触灭故受灭者。由于触缘性无故。受亦断灭更无扶助。受灭故爱灭者。由于受缘性无故。爱亦断灭更无扶助。爱灭故取灭者。由于爱缘性无故。取亦断灭更无扶助。取灭故有灭者。由于取缘性无故。有亦断灭更无扶助。有缘故生灭者。由于有缘性无故。生亦断灭更无扶助。生灭故老死灭者。由于生缘性无故。老死断灭更无扶助</p>
<p>复次于中无明爱取。是谓烦恼流不断绝。行有是业流不断绝。余支是苦流不断绝。以差别故前后际灭。是流断绝如是三流。悉是无我离我我所。自性生灭犹若束芦</p>
<p>复次所说无明缘行是前世观待。识乃至受是现世观待。爱乃至有是后世观待。由是于后相续流转。无明灭故行灭者是观待断绝。复由如是十二有支有三苦性。此中诸行乃至六处是行苦性。触受此二是苦苦性。所余有支是坏苦性。无明灭故行灭者。是三苦性究竟断灭。无明缘行者是则显行。从因从缘所生之性余亦如是。无明灭故行灭者此则显示。行无自性余亦如是。无明缘行者是生连缚余亦如是。无明灭故行灭者。是灭连缚余亦如是。无明缘行者是随顺有观余亦如是。无明灭故行灭者。是随顺尽灭观余亦如是。菩萨如是以十行相顺逆观察诸缘起法。所谓有支相续故入一心故。自业差别故不相舍离故。三流不断故前今后世观待理故。三苦集故因缘所生故。生灭连缚故观有尽故。菩萨以是十种行相观诸缘起。由以无我无寿命者。无数取趣自性空寂。离作者受者观缘起故。空解脱门而现在前。即此菩萨彼诸有支自性灭故。究竟解脱现证住故。无少法相后生起者。由是无相解脱门而现在前。又此菩萨如是趣入空无相已。无余愿求唯除大悲。为先导故成熟有情。由是无愿解脱门而现在前。菩萨如是修习此三解脱门时。离自他想远离作者及受者想。离有无想大悲为首。于未修证诸觉分法为修证故。转复修行作是思惟。由相应故有为法转。由不相应不能流转。由和合故有为流转。若无和合则不流转。我已解了诸有为法。如是多咎污染而转。是故我今当断相应及彼和合。然为成熟诸有情故。不应永灭一切有为。唯诸佛子菩萨如是。观诸有为多咎污染。永无自性本性毕竟不生不灭。观察此时兴大悲故。不舍一切有情聚故。名无著智现前般若波罗蜜多住。以寄现故而现在前。菩萨成就如是智已。慧到彼岸住之所照。引发能引觉分众缘。然非有住而住之。观有为法自性寂灭不住。于彼菩提分法未圆满。菩萨住此现前地中。名入空性三摩地而现在前。自性空性三摩地。胜义空性三摩地。最上空性三摩地。大空性三摩地。相应空性三摩地。引发空性三摩地。如理无分别空性三摩地。有顾恋空性三摩地。离不离空性三摩地。而悉现前。此菩萨如是上首于空性门。百万三摩地而现在前。如是于无相门百万三摩地。于无愿门百万三摩地皆现在前。</p>
</font>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>