<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>首楞严义疏注经卷第四(之一)</p>
<p>　　　　长水沙门子璇集</p>
<p>二破满慈执相难性显如来藏四。一致请三。一总述未了三。一展敬伸叹</p>
<p>尔时。富楼那弥多罗尼子。在大众中。即从座起。偏袒右肩。右膝着地。合掌恭敬。而白佛言。大威德世尊。善为众生。敷演如来第一义谛　如来说法。大众咸坐。欲有所问先起展敬。展敬之仪不离三业。胡跪合掌身也。恭敬意也。白言下口也。如来藏心不空不有即性即相。名第一义。是佛所证决定无妄审实名谛　二引喻述迷</p>
<p>世尊常推说法人中。我为第一。今闻如来微妙法音。犹如聋人逾百步外聆于蚊蚋。本所不见。何况得闻。佛虽宣明令我除惑。今犹未详斯义究竟无疑惑地　满慈子善说法要。众推无上。今闻佛说。未尽领解。犹坏耳者对微细声远逾百步。讵能明辩。第一义谛微妙寂灭。微细声也。闻而不解与不闻等。犹聋人也。言语道断心行处灭。逾百步也。说斯等法令我除惑。犹拘疑网未尽悔结。故引比也　二比论得失</p>
<p>世尊。如阿难辈。虽则开悟。习漏未除。我等会中登无漏者。虽尽诸漏。今闻如来所说法音。尚纡疑悔　开悟者。如前获妙本心常住不灭也。小乘有学方断分别俱生全在。名习漏未除。满慈无学断尽俱生。此约小乘烦恼障说。问何故无学尚纡疑悔。初果之辈解悟不疑耶。答烦恼所知二障差别。人执法执轻重不同。故正理论云。或有于境智不及愚。所谓凡夫善通三藏。罗汉不识赤盐。以所知障障法界理。罗汉虽得无漏烦恼轻故。尚纡疑悔所知重故。阿难虽得开悟所知轻也。习漏未除烦恼重也　二别叙所疑二。一藏性生相疑</p>
<p>世尊。若复世间一切根尘阴处界等。皆如来藏清净本然。云何忽生山河大地诸有为相。次第迁流终而复始　前五句引所闻。即同圆觉刚藏云若诸众生本来成佛也。云何下五句叙疑难。即同彼云何故复有一切无明。彼反难云。若诸无明众生本有。何因缘故如来复说本来成佛。今经无此难者。意已含故。复有牒而纵之责无穷过。即同下文别答违妨也。然刚藏所问。反覆成难。文聚一处。钩锁相连。如来答释亦总示云。世界始终念念相续一切对待。皆由分别生死垢心轮回妄见。未离妄见而辨觉性。遂令觉性成诸轮转。乃至结云。如是分别非为正问。今经问既前后。答亦随问。二经答意。广略虽别大旨攸同。如彼经云。种种取舍皆是轮回。未出轮回而辨圆觉。彼圆觉性即同流转。若免轮回无有是处等。此即责刚藏。不了圆觉自性绝诸对待生死涅槃犹如昨梦。遂引无明生死有为。反复成疑。以难众生本来成佛。故佛斥。此正是生死垢心分别妄见。遂令圆觉成轮转也。由是举喻。云驶月运舟行岸移等。今经即以常说本性觉体妙明明妙。反而责之。以辨满慈解惑之心。解则已知觉体本妙无明本空山河大地如空华相。夫何致疑。惑则能所妄分强觉俄起。三细为本四轮成界。遂有世界众生业果相续。斯皆未出轮回而辨圆觉彼圆觉性即同流转。故二经之意。问答并同也。然此是法空门下疑难大节。最障修证。满慈迹虽小圣。今经圆通述悟无非大途。故所陈难刚藏无异。学者至此请细观之　二大性俱遍疑</p>
<p>又如来说地水火风本性圆融周遍法界湛然常住。世尊。若地性遍云何容水。水性周遍火则不生。复云何明水火二性。俱遍虚空不相陵灭。世尊。地性障碍。空性虚通。云何二俱周遍法界　此约世谛水火性异。难第一义性相俱融。下文答云。观相元妄。无可指陈。观性元真唯妙觉明。妙觉明心先非水火。云何复问相陵灭义　三双结求诲</p>
<p>而我不知是义攸往。惟愿如来。宣流大慈。开我迷云及诸大众。作是语已。五体投地。钦渴如来无上慈诲　攸所也。据说则本然清净互遍互融。据今则宛尔山河。硕乖水火。莫知所往。孰是孰非。愿垂慈诲。冀无所惑　二许宣三。一叙诠</p>
<p>尔时世尊。告富楼那及诸会中漏尽无学诸阿罗汉。如来今日。普为此会。宣胜义中真胜义性　如来常依二谛说法。谓世俗谛胜义谛。今所说者异乎常说。谓胜义胜义谛也。一真法界中道实相。无法不收。无法不遍。上圣下凡情与非情皆成佛道。斯为极唱最后垂范也　二显益</p>
<p>令汝会中定性声闻及诸一切未得二空回向上乘阿罗汉等。皆获一乘寂灭场地真阿练若正修行处　方便教说。定性二乘无性阐提不得成佛如焦芽败种等。今此会通。咸归一乘究竟涅槃。涅槃经云。我于余经说有声闻不得作佛。非于此经作如是说。涅槃佛性即如来藏。亦名一乘。亦名首楞严。二经同味不亦宜乎。斯则会五性融三乘。了义极谈莫斯为最。阿练若云无諠杂。首楞严王即诸佛之大寂定。名真无喧杂正修行处也　三敕听</p>
<p>汝今谛听。当为汝说　三伫闻</p>
<p>富楼那等。钦佛法音。默然承听　四答释二。一答藏性生相疑二。一正答所疑三。一牒疑</p>
<p>佛言。富楼那。如汝所言。清净本然云何忽生山河大地　二正答二。一唯一真心</p>
<p>汝常不闻如来宣说性觉妙明本觉明妙。富楼那言。唯然世尊。我常闻佛宣说斯义　一真如心。是佛常说。或名法界。或名实相。或如来藏性。或妙净明心。一经之内尚有多名。况诸经耶。名虽有异一体无别。皆显法界一相本来平等。三科七大。虚妄有生。虚妄名灭。生灭去来本如来藏。不动周圆。妙真如性。性真常中求于去来迷悟死生。了无所得。若了斯旨。何山河之忽起有为之迁流耶。何致问于如来耶。故兹责问。已释疑尽。此就真如门约体绝相以答也。性觉本觉指体也。妙明明妙显用也。显不由他故云性觉。性自觉故。性自明故。岂由于他。显非有始故名本觉。本来觉故。本来明故。岂因始有。又体无改易故名性觉。相非生起故名本觉。体相寂灭心言不能及。故称妙。灵鉴不昧昏惑不能暗。故名明。妙明明妙左右言耳。或可寂而常照故称妙明。照而常寂故曰明妙。此显法界一相真觉无二。圆觉亦云。一切觉故圆觉普照寂灭无二。古人所解各随其意。云云在彼。不能具叙　二起诸妄法。即约生灭门随缘成事以释。文三。一总问觉明</p>
<p>佛言。汝称觉明。为复性明称名为觉。为觉不明称为明觉　此之一问定其解惑也　解则不合致疑。惑则此非正问。问意云。汝闻我说性觉妙明。为作何解。为此觉体本性自明名为觉明。为复觉自不明由觉他明明与觉异名为明觉。觉明之号由谁而立。故云汝称等。此之二意。一正一邪。定满慈答为得何意。得此则无疑。认邪则生妄。故此一问定其解惑也　二答由所觉</p>
<p>富楼那言。若此不明名为觉者。则无所明　据斯答意。觉体自不能明。必须别假他明为其所觉。若无所觉之明。但可独名为觉。不得兼称觉明。若欲兼称觉明。必有明为所觉。斯则但认于邪。以为妄法生起之本。佛之本意。觉性元明。必不因他而称明觉。觉妙明妙觉圆明圆。明觉一相无二无别。此唯真觉更无别法。除一宝相余皆魔事。满慈起教。示自不知。妄认所明。遂成迷倒　三约计叙妄二。初且破满慈能所执见三。一破真觉堕能所</p>
<p>佛言。若无所明则无明觉。有所非觉　初二句总牒所计。若汝执言。必有所明方称明觉。若无所明无明觉者。佛即破云。有所非觉也。意云若有能所焉称真觉。夫真觉者离能所相。见道偈云。若时于所缘。智都无所得。尔时住唯识。离二取相故。经云。不了心及缘。则生二妄想。了心及境界。妄想则不生。上文云。觉所觉眚。觉非眚中。故知有所非真觉也　二破妙性非湛明</p>
<p>无所非明。无明又非觉湛明性　初一句别牒所明。若如汝言。必有所明方称觉明。若无所明但可名觉者。次二句破云。如来常说觉湛明性。岂得无明。若实无明。不合名为觉湛明性　三结示真妄二觉</p>
<p>性觉必明。妄为明觉　上句结真。下句结妄。性觉必有真明。故云性觉妙明本觉明妙。妄谓明异于觉。是故汝言若无所明则无明觉以有所明方称觉明。故解惑之见于焉可辨　二正显迷真起妄之由二。一通明妄觉托真之相</p>
<p>觉非所明。因明立所　真觉之体。本有妙明。不逐缘生。非由境起。本来寂照法界一相。故云觉非所明。因此真明。无明不了妄执为所。由是一念才起四惑俱生。本识初相莫不是此。起信云。由不如实知真如法一。故不觉心起而有于念。又云。不生不灭与生灭和合非一非异。名为阿梨耶识。是此真明为执所认而立所明也。此即真如不守自性。为妄所见便为所相。如前灯光为眚所见便为圆影。此名无始住地无明。缨络经云。四住地前使无法起。故寂极微细。即此所相也　二广辨三相展转生由二。一立因相二。一别示三相三。一异相</p>
<p>所既妄立。生汝妄能。无同异中炽然成异　起信名为业相。故论云。以依不觉故心动说名为业。觉则不动。动即有苦。果不杂因故。此经名为异相者。异有二义。一相望论异。谓不觉则动。觉则不动。动异不动故。二当体论异。谓此业相具能所故。有生灭故。今此文云。所既妄立生汝妄能者。即当体论异也。真觉妙明本非能所相。无明不觉妄认为所。妄所成故妄能随生。能所二心不相离也。无同异中炽然成异者。即相望论异也。一真之体。离言说相。离心缘相。故无同异。能所妄分。二相俄起。显然成立相异无相也。亦名动相。异静心故　二同相</p>
<p>异彼所异。因异立同　起信名为转相。故论云。以依动故能见。不动则无见。转者起也。转前动心起成能见故。今言异彼所异者。能异即同相。所异即异相。欲异异相须立同名。前异于真。今异于异。待异立同。又粗显故。亦名静相。静异动故。此静待动。非绝待静。故云因异立同　三无同异相</p>
<p>同异发明。因此复立无同无异　起信名为现相。故论云。以依能见故。境界妄现。离见则无境界。此则梨耶三境现也。今云同异发明者。由前同异二相相形显发故。遂令心相转粗能成外境。形对前二而立此名。非前静相故名无同。非前动相名为无异。此则待同异之无同异。非绝待之无同异也。故云同异发明也。此之三相本识分齐。流注生灭念念不息。非凡夫二乘之所能觉。由彼一念无明所起。起信名为不相应染。唯佛究尽。故文云。依无明熏习所起识者。非凡夫能知。亦非二乘智慧所觉。谓依菩萨从初正信发心观察。若证法身得少分知。乃至菩萨究竟地不能尽知。唯佛穷了　二总指释成</p>
<p>如是扰乱相待生劳。劳久发尘自相浑浊　如是三相。互相扰恼。互相杂乱。形待不息遂成劳倦。如劳目睛则有狂华。三相虚妄染污真性。故名为尘。汨清净体令失明洁。故名为浊。浊之粗细名相五重。如下广辨。皆由此三而为根本也　二辨果相二。一由因引果二。一由细引粗</p>
<p>由是。引起尘劳烦恼　由前三细。引起四粗。谓智相相续执取计名也。此四正是二障之体。以妄想内熏境界外熏。因缘具足。由是方生。故云引起。染污劳累造业受报。轮转无穷皆由于此。即烦恼道也。下业果众生即后二粗。起信云。以有境界缘故复生六种相。此即六粗也　二由内感外</p>
<p>起为世界。静成虚空。虚空为同。世界为异。彼无同异真有为法　起即是动。动即异相。异名差别为世界体。世为迁流。界为方位。前后改转隔别不同。故名世界。皆由内有异相为本。故云起为世界。静即同相同名不异。形前差别动乱。故名为静即虚空之体也。虚空无差别动转。由内有同相。对动之静为此因故。故云静成虚空。虚空下二句结由二相也。彼无下指现相。亦名现识。此就梨耶三相具足成就位。说名真有为法。以能成就八识六尘及根身种子等。前之二相虽亦有为。三相未具。能事未办。故成就位方说有为。又此一相名无同异。滥前所说真如觉体亦无同异。故此特指是有为法。即知非是真无同异。无同异言真妄俱有。由此拣故无相滥失。然此三相。说虽次第起即同时。所感外器虚空及有情根。一念顿现。亦非前后。不可以说之次第而责现之后先耳　二正明果相三。一世界相续二。一辨其相二。一明四轮所起四。一风轮</p>
<p>觉明空昧相待成摇。故有风轮执持世界　由前所既妄立生汝妄能。所即影明。能即妄觉。此之觉明全是无明。无明昏钝遍述法界。即成空昧。故下文云。汝见虚空遍十方界空见不分等。见即妄觉也。一明一昧。一动一静。刹那生灭相待不息。于内生灭即名为摇。于外即成风轮初起。是故世界之初风轮为始。虚空即为世界所依。故下文云。迷妄有虚空。依空立世界也　二金轮</p>
<p>因空生摇。坚明立碍。彼金宝者明觉立坚。故有金轮保持国土　无明生灭形待不息。故云因空生摇。执认所明坚持不舍。故云坚明立碍。于内即是觉明坚执。于外即成金轮次起。故云彼金宝者明觉立坚。故知宝性因觉明有。是故众宝皆体坚而用明也　三火轮</p>
<p>坚觉宝成。摇明风出。风金相摩。故有火光为变化性　前二句指前二性。为生火之由。于内则生灭不停。坚执不舍。于外则动摇不息。坚刚难坏。互相摩触而有火生。如取火法钻燧与木一坚一动。火能镕散成熟万物。故云为变化性　四水轮</p>
<p>宝明生润。火光上蒸。故有水轮含十方界　于内则爱明坚执燥心炽盛。于外则宝润火蒸遂成流水也。如世蒸物必有污流。故一切业种非爱不生。一切草木非水不长。由是四性互相假藉体不相离。同一妄心所变起故。如虚空华不离翳故。愚人不了。心外执境。颠倒见故。然小乘宗。水轮在前。金轮在后。与此不同者。而不知风轮持水即是坚碍。约相在后。举性在初。故风轮后即说金轮。又彼但知增上业感。而不知是何因种。以教非了义粗相说也　二明诸相发生</p>
<p>火腾水降。交发立坚。湿为巨海。干为洲潬。以是义故。彼大海中火光常起。彼洲潬中江河常注　火炎上而就燥。水降注而流湿。交互击发。立成坚碍。火虽炎上而相击发。终为水克。故大海广而洲潬狭也。皆由妄性不常。前后变异。爱心多故成巨海。执心盛故成洲潬。嗔性生慢。执性生嗔。于色起爱潬中流水。违爱生嗔海中火起。水中可居曰洲。水中沙聚曰潬</p>
<p>水势劣火。结为高山。是故山石击则成焰。融则成水　外则水势劣火。内则嗔增爱微。嗔复加慢。结为高山</p>
<p>土势劣水。抽为草木。是故林薮遇烧成土。因绞成水　外则土势劣水。内则爱增慢轻。爱能生水。水能长养。技抽草木。嗔爱慢三互相滋蔓。异类成形。草木山川千差万品　二结相续</p>
<p>交妄发生。递相为种。以是因缘世界相续　先从明昧摇动有风轮。风摇明立有金宝。金风相摩生火性。火蒸金润有水生。水火相交。势有胜劣。水胜火劣为海洲。火胜水劣。为山石。土劣水胜为草木等。外相虽尔。皆由内心。内心无变外岂差别。经且约外。故云递相为种　二众生相续二。一辨其相二。一明根尘创结二。一指前因相</p>
<p>复次富楼那。明妄非他。觉明为咎。所妄既立。明理不踰　明谓显发。妄之显发别非他缘。但由自己一念不了。能所妄分。以为过咎。觉明即能所也。所明既已成立。引生能觉之心。念念相续莫能离念。故真明妙理为念所碍。隐而旦废。不能踰越而显现也　二结成根尘</p>
<p>以是因缘。听不出声。见不超色。色香味触六妄成就。由是分开见觉闻知　无明为因。所明为缘。展转相形至无同异。于此一相分出根尘。根尘既偶。识生其中。根境识三为业之性。各自取吸不行他缘。故云不超等。即于前所明分出六尘。于前妄觉开成闻见等。由是前云觉明为咎也　二辨生类初因二。一举类总标</p>
<p>同业相缠。合离成化　胎卵有情。要因父母同业相感。故云同业相缠。湿化有情。但因自己情想合离。合处湿生。离处化生。不由父母同业相感。故云合离成化。化即生之总名也。皆名变化故　二就因别辨二。一揽尘成种二。一情想所因</p>
<p>见明色发。明见想成。异见成憎。同想成爱　见谓妄见。明即所明。因见有明。明能发色。因明起见。见能生想。境与想异。异即违也。乃成于憎。色同于心。同则顺也。遂生于爱。异则但想无爱。同则想爱俱行。由是受胎须资想爱　二结成种类</p>
<p>流爱为种。纳想为胎。交遘发生吸引同业。故有因缘。生羯罗蓝遏蒲昙等　种谓已受爱取所润。即异本之种也。故云流爱为种。胎即正约现行一念识心生起之时。然种即想爱俱为种。胎即想爱俱为胎。经文存略。故各举一也。父母与子三处情想。互相交合。互相遘遇。引发吸取界趣同业。令归一处结成胎藏。故云交遘发生吸引同业。自业为因。三处情想为缘。羯罗蓝云凝滑。遏蒲昙云疱。胎中前二七也。若至三七。胎卵即分。故约前二未分位说　二分为四生</p>
<p>胎卵湿化随其所应。卵唯想生。胎因情有。湿以合感。化以离应　略即四生。广即十二。如下广辨。四生起时。业与情想相应之处。即便受生。故云随其所应。情想合离四生皆具。今各举一。据多分说。下经自有情想多少等。又卵壳中生。多分是想。如飞鸟鱼龙皆迅疾故。故云想生。胎藏中生。情多想少。以情多重坠不能轻举也。故云情有。湿气中生。不由父母。但自情想与湿气合。即便受生。故云合感。化亦自想悬想胜处。情爱彼境。即便化生。故云离应　二结相续</p>
<p>情想合离更相变易。所有受业逐其飞沈。以是因缘众生相续　情想不常。刹那变易。或先胎而后卵。先湿而后化。所有受报随业善恶。故云逐其飞沈。舍身受身无能断绝。故云众生相续　三业果相续二。一辨其相二。一正辨三。一欲本</p>
<p>富楼那。想爱同结。爱不能离。则诸世间父母子孙。相生不断。是等则以欲贪为本　爱欲情深互相缠缚。结滞难舍。故云不离。父母生子。子复生孙。子子孙孙续生不断。皆欲为本也　二杀本</p>
<p>贪爱同滋。贪不能止。则诸世间卵化湿胎。随力强弱。递相吞食。是等则以杀贪为本　为贪故杀。用滋我命。以强制弱。杀害不止。故为杀本　三盗本</p>
<p>以人食羊。羊死为人。人死为羊。如是乃至十生之类。死死生生。互来相啖。恶业俱生穷未来际。是等则以盗贪为本　不与而取。故名为盗。今非理食他。即夺其命也。以恶业故。同处一世。令怨对相值更互詶偿尽未来际相夺不止。皆盗为本　二释成</p>
<p>汝负我命。我还汝债。以是因缘。经百千劫常在生死　释杀盗也</p>
<p>汝爱我心。我怜汝色。以是因缘。经百千劫常在缠缚　释欲贪也　三结相续</p>
<p>唯杀盗淫三为根本。以是因缘业果相续　杀盗淫三正是业道。皆由贪爱以之为缘。故此三种皆云贪也。业因苦果相生不断。故云相续　二结答</p>
<p>富楼那。如是三种颠倒相续。皆是觉明明了知性。因了发相。从妄见生。山河大地诸有为相。次第迁流。因此虚妄终而复始　觉明妙体本有明了知性。即性觉妙明也。因本明了迷成所相。即因明立所也。故云因了发相。此之所相由妄分别。故云从妄见生。此即总结前来三种相续。皆由迷本真明妄成所相。所必生能。展转粗着。遂成世界众生业果次第迁流。皆不离一念无明妄觉也　二别答违妨二。一满慈伸难</p>
<p>富楼那言。若此妙觉本妙觉明与如来心不增不减。无状忽生山河大地诸有为相。如来今得妙空明觉。山河大地有为习漏何当复生　妙觉明心与佛同体本来无妄。由乎强觉忽认所相便有妄生。佛今已得妙空明心。何时忽然复起诸妄。此即牒而纵之。责无穷过也。即同刚藏云。十方异生本成佛道后起无明。一切如来何时复生一切烦恼　二如来喻释二。一约真如门释。二约生灭门释。初门泯相显实。故约迷方空华。以喻无明及山河等元来不起体不可得。迷心翳眼虽有起灭。正方虚空了不移动。妄心妄境似有生灭。真妙觉明何曾变改。次门即揽理成事。故约金矿灰木可炼可烧。以喻果成惑灭。二门四喻。虽各不同。皆显悟后更不再迷也。初文二。一迷除方正喻无明本空二。一正喻二。一问答迷本无因</p>
<p>佛告富楼那。譬如迷人于一聚落惑南为北。此迷为复因迷而有。因悟而出。富楼那言。如是迷人。亦不因迷。又不因悟。何以故。迷本无根云何因迷。悟非生迷云何因悟　人聚可居。故云聚落。迷人众生也。聚落如来藏也南性明也。北所明也。惑无明也。南相不动。惑故见北。性明无变。迷故立所。此迷妄出。故今征之令知无生即见无明本空也　二问答悟后不妄</p>
<p>佛言。彼之迷人正在迷时。倏有悟人指示令悟。富楼那。于意云何。此人纵迷。于此聚落更生迷不。不也世尊　悟人善友也。指示教行也。令悟十方如来也。满慈于法有疑。于喻明解。故佛举喻以问。令解法如喻　二合显</p>
<p>富楼那。十方如来亦复如是。此迷无本。性毕竟空。昔本无迷。似有迷觉。觉迷迷灭。觉不生迷　迷即无明。亦名为痴。亦名不觉。不觉即觉。故云性毕竟空。约真如门昔本无迷。约生灭门似有迷觉。觉即所迷本觉。亦即始觉也。觉迷迷灭者。始觉智起。觉尽无始妄念。合本觉时更无始本之异。唯一妙觉。岂更生妄。故云觉不生迷　二翳差华亡喻山河不实二。一约喻问答二。一待华愚慧问</p>
<p>亦如翳人见空中华。翳病若除。华于空灭。忽有愚人。于彼空花所灭空地。待花更生。汝观是人。为愚为慧　翳喻妄见。华喻山河。妄见若亡山河自灭。故下文云。见闻如幻翳。三界若空华。闻复翳根除。尘消觉圆净。空无华处故云空地　二颠倒狂痴答</p>
<p>富楼那言。空元无华。妄见生灭。见华灭空已是颠倒。敕令更出斯实狂痴。云何更名如是狂人为愚为慧　真元无相。妄见起灭。见山河灭已是倒见。若待更起。斯同狂人　二反质结詶</p>
<p>佛言。如汝所解。云何问言。诸佛如来妙觉明空。何当更出山河大地　据汝于喻所解。不合更疑如来空觉生山河也。维摩云。佛为增上慢人说离淫怒痴。若无增上慢。佛说淫怒痴性即是解脱。是知。如梦勤加。空名惑绝。幻因既满。镜像果圆。凡是断证当体斯旨　二约生灭门释二。一喻二。一喻果成</p>
<p>又如金矿杂于精金。其金一纯。更不成杂　众生觉隐如金杂矿。诸佛觉显如金一纯。已入果海不重为因。故云更不成杂。然因果虽殊。觉性平等　二喻惑灭</p>
<p>如木成灰不重为木　觉性如地。惑障如木。加行如燧。智照如火。涅槃如灰。燧动火起。木尽灰成。灰归于地不重为木。修行智起。惑灭觉显。显处唯真。不重起妄　二合</p>
<p>诸佛如来菩提涅槃亦复如是　菩提智果。涅槃断果。双合二喻也。然上四喻。二二同意。前就圆悟之理。生佛俱是本真。以成前文清净本然皆如来藏与如来心不增不减。故举迷方空华元来不起非后始灭。故法合云。此迷无本性毕竟空。又云。空元无华妄见生灭。斯则以责满慈见妄有灭尚是颠倒岂况复待习漏再生也。后约不坏修证因果之相。故说消矿出金烧木成灰也。迷方空华。则始终元无。金之与灰。烧炼方现。意云圆顿之理虽齐。迷悟不妨成异。既有多生习障。还须背习显真。真显则究竟清净。更无再迷也。若但用前二喻。则拨迷悟因果之相。便成邪见。若但用后二喻。即成众生觉性本来不净。失真常理亦成邪见。道理微妙。一喻难齐。故说四事各喻一法以尽其理也　二答大性俱遍疑二。一释二本疑二。一牒疑</p>
<p>富楼那。又汝问言。地水火风本性圆融周遍法界。疑水火性不相陵灭。又征虚空及诸大地俱遍法界不合相容　前既伸疑。今将答释。故此牒举　二正释二。一寄喻略释三。一举喻二。一总举喻本二。一标</p>
<p>富楼那。譬如虚空体非群相。而不拒彼诸相发挥　虚空藏性也。群相七大也。真元无相。不守自性随缘现相。故云不拒。发显挥扬也　二释</p>
<p>所以者何。富楼那。彼太虚空。日照则明。云屯则暗。风摇则动。霁澄则清。气凝则浊。土积成霾。水澄成映　此举七事。可喻七大。随义对法可知。霾风而雨土也。霁雨初止也。屯聚也　二略难喻相三。一征</p>
<p>于意云何。如是殊方。诸有为相。为因彼生。为复空有　方法也。即明等诸法。彼即日等也。举此诸相。以明七大相空都无实法。虚空无相。不碍诸相显发　二难</p>
<p>若彼所生。富楼那。且日照时。既是日明。十方世界同为日色。云何空中更见圆日。若是空明空应自照。云何中宵云雾之时不生光耀　如文　三结</p>
<p>当知是明非日非空。不异空日　此结即离俱无生也。又非日非空显无生处。不异空日随缘似有　二指法二。一相无所指</p>
<p>观相元妄无可指陈。犹邀空花结为空果。云何诘其相陵灭义　七相无生本自寂灭。既称为妄。将何可指。指尚不得。仍使相陵。何异空华待令结果　二性元不容</p>
<p>观性元真。唯妙觉明。妙觉明心先非水火。云何复问不相容者　七大性真元如来藏。如来藏中无水火异。于一妙觉。约何等义说不相容。犹如虚空体非群相。说何陵灭　三合显二。一正合前文</p>
<p>真妙觉明亦复如是。汝以空明。则有空现。地水火风各各发明则各各现。若俱发明则有俱现　真妙觉明。合虚空无相也。汝以下合诸相发挥。汝心分别有空发明。妙觉明心随现空相。地水火风。于汝心中。各各互发随心各现。心中俱发七大俱现。又随人各发人各见别。多人俱发俱现一相。此即真如不守自性。随缘所现有种种相。上文云。随众生心。应所知量。循业发现。起信论中。因熏习镜现诸境界。亦此意也　二重喻俱现二。一正喻</p>
<p>云何俱现。富楼那。如一水中现于日影。两人同观水中之日东西各行。则各有日随二人去。一东一西。先无准的　七大体虚。如日之影。东西随去。如分七别。随方虽异不离一影。七大虽分不离一妄。东可为准。西复是何。如的是一。不合各去。若知是影。一多自亡　二正难</p>
<p>不应难言。此日是一云何各行。各日既双云何现一。宛转虚妄。无可凭据　一已是影。复现随去。影复现影。何实可据而欲致难。唯一所明复现七大。大与所妄唯一影像。无实可得。故云宛转虚妄　二约义广释二。一约体用正释二。一约迷悟显用二。一迷成世间相</p>
<p>富楼那。汝以色空。相倾相夺于如来藏。而如来藏。随为色空周遍法界。是故于中风动空澄日明云暗。众生迷闷背觉合尘。故发尘劳有世间相　汝以分别色空之心。于真觉中而现倾夺。彼真觉性。随成色空。互相陵灭。色空即地空二大也。二大既尔。余皆例然。故云是故于中等。上文云。一切众生从无始来迷己为物。故于是中观大观小。圆觉亦云。圆觉自性非性性有循诸性起。斯则众生起无明风。鼓真如海。成八识波浪。变起世间种种诸相。为相所碍失于本心。故云背觉合尘有世间相　二悟成出世用</p>
<p>我以妙明不灭不生合如来藏。而如来藏。唯妙觉明圆照法界　悟藏体也。不灭不生无生智也。如来藏无相理也。理智冥契。故名为合。当尔之时。唯一妙心。无理智别。即始觉合本。无本始异。唯一觉故。故云唯妙觉明圆照法界</p>
<p>是故于中。一为无量。无量为一。小中现大。大中现小。不动道场遍十方界。身含十方无尽虚空。于一毛端现宝王刹。坐微尘里转大法轮　起妙用也。前五句标二种自在。不动下二句释一多自在也。身含下六句释大小自在。前二句正中现依。于一下二句正中现依正。亦是依中现依正。坐微下二句依中现正。余句含在其中。可以意得。华严十种自在亦不离此</p>
<p>灭尘合觉。故发真如妙觉明性　结所以也。下文云。闻复翳根除。尘消觉圆净。净极光通达。寂照含虚空。斯则无大小之可拘。非一多之可限。尘毛刹海。俱遍俱纳。以性本然。至果斯显耳　二约三谛示体三。一约非相以明真谛</p>
<p>而如来藏本妙圆心。非心。非空。非地。非水。非风。非火　非七大也心即识大亦即五阴</p>
<p>非眼。非耳鼻舌身意。非色。非声香味触法。非眼识界。如是乃至非意识界　非十八界也。摄十二处</p>
<p>非明无明明无明尽。如是乃至非老非死。非老死尽　非十二因缘流转还灭也</p>
<p>非苦。非集。非灭。非道。非智。非得　非四谛及能证所证</p>
<p>非檀那。非尸罗。非毗梨耶。非羼提。非禅那。非般剌若。非波罗蜜多　非六波罗蜜也</p>
<p>如是乃至　即超过因中三十七品一切因行果上十力四无畏十八不其等一切果德</p>
<p>非怛闼阿竭。非阿罗诃三耶三菩　非如来等三号也</p>
<p>非大涅槃。非常。非乐。非我。非净　非涅槃四德也</p>
<p>以是俱非世出世故　谛缘观智及道灭六度已下。皆出世法。苦集十二缘三科七大。皆世间也。此上总非诸相者。即约真如门。显真谛义。一切皆空。凡所有相皆是虚妄。以相待故但有名字。名字即空。今次第非者。初由无明故有妄识。妄识所变即有空界。空界现故结成四大。四大起故即有根尘。根尘合故遂有诸识。根境识三为业性故。乃成十二因缘流转生死。为对治故即有出世观智诸法。出世利钝不同。遂分三乘次第。会三归一即有佛果。果有能证所证。即分菩提涅槃。涅槃具德即有常乐我净。是故展转相由以立名字。各无自性。一切皆空　二约即相以明俗谛</p>
<p>即如来藏元明心妙。即心即空即地即水即风即火。即眼即耳鼻舌身意。即色即声香味触法即眼识界。如是乃至即意识界。即明无明明无明尽。如是乃至即老即死即老死尽。即苦即集即灭即道。即智即得。即檀那。即尸罗。即毗梨耶。即羼提。即禅那。即钵剌若。即波罗蜜多。如是乃至即怛闼阿竭。即阿罗诃三耶三菩。即大涅槃。即常即乐即我即净。以是即俱世出世故　前约真如不变绝相。此约随缘成生灭门。显俗谛也。此即不离一真。随染幻差别成种种相。非相现相。非名现名。随世建立。不坏假名。故名为即　三约遮照以明中道</p>
<p>即如来藏妙明心元。离即离非。是即非即　此约二门不二唯是一心。双遮真俗。故曰离即离非。双照真俗。故云是即非即。三谛一体。是故皆云即如来藏。且法界一如。本无名相。因迷有妄。对妄说真。真妄相形名言不息。随名执相颠倒何穷。是故因言遣言以至无遣。初且以非遣相。次乃以即遣非。终带名言。未极一真之旨。离即非即。无非不非。言语道断心行处灭。方显一真法界如来藏心。故维摩经。三十二菩萨。说不二法门。皆以言遣相。文殊师利以言遣言。维摩大士无言遣言。方为究竟。此之三义亦复如是。又如天台释法华十如是义。以一心三观释之。初言是相如乃至本末如。如名不异。即空义也。次言如是。相等点空性相即假义也。若言相如是等。即如于中道实相之是。即中义也。举一即三。言三即一。诸法性相微妙如是。唯佛与佛乃能究尽　二举法喻结责四。一总责</p>
<p>如何世间三有众生及出世间声闻缘觉。以所知心。测度如来无上菩提。用世语言入佛知见　境界微妙。心言叵测。凡夫着事。偏小滞空。俱所知心。莫及斯境。故圆觉经云。但诸声闻所圆境界。身心语言皆悉断灭。终不能至彼之亲证所现涅槃。何况能以有思惟心。测度如来圆觉境界。如取萤火烧须弥山。终不能着。以轮回心生轮回见。入于如来大寂灭海。终不能至　二举喻</p>
<p>譬如琴瑟箜篌琵琶。虽有妙音。若无妙指终不能发　琴等众生也。妙音藏性也。妙指实智也。发起用也　三合显</p>
<p>汝与众生亦复如是。宝觉真心各各圆满。如我按指海印发光。汝暂举心尘劳先起　汝与众生合前琴等。宝觉真心合前妙音。按指约喻指法。即无生智。合无相理。大用现前。即前云。我以不灭不生合如来藏。而如来藏唯妙觉明圆照法界。乃至于中一为无量等。汝暂举心等合前无妙指也。即前云。汝以色空相倾相夺于如来藏而如来藏随为色空等。言海印者。大集经云。阎浮所有色像。大海皆有印文。喻佛如来法身性海普现一切妙用之光也　四结斥</p>
<p>由不勤求无上觉道。爱念小乘。得少为足　无上觉道如宝所。小乘涅槃如化城。但恋权乘。不求究竟。得少为足。故发尘劳　二释别疑二。一释满慈疑妄因二。一伸疑</p>
<p>富楼那言。我与如来。宝觉圆明真妙净心无二圆满　显体不二也</p>
<p>而我昔遭无始妄想。久在轮回。今得圣乘犹未究竟　指己犹迷</p>
<p>世尊诸妄一切圆灭独妙真常　明佛障尽</p>
<p>敢问如来。一切众生何因有妄。自蔽妙明受此沦溺　障尽者必知妄始。故此问也。由满慈最初致疑。既是清净本然。云何忽生山河大地。如来遂举性觉妙明验其迷解。满慈既迷性明为所明。佛遂斥云。性觉必明。妄为明觉。所既妄立生汝妄能等。由是展转相续流浪。皆由虚妄之所生起。虽知能所妄立。又疑妄从何生。故此伸问妄所因也　二答释二。一总告</p>
<p>佛告富楼那。汝虽除疑。余惑未尽。吾以世间现前诸事。今复问汝　虽知诸法皆妄。犹惑妄有所因。故云余惑未尽。现前诸事现见之事也　二别释二。一明妄本无因三。一举事问答二。一举事</p>
<p>汝岂不闻。室罗城中演若达多。忽于晨朝以镜照面。爱镜中头眉目可见。嗔责己头不见面目。以为魑魅。无状狂走　演若达多此云祠授。本头与镜俱喻性觉。照面喻强觉忽生所相妄立。爱喻坚执不舍认相为真。既喜有相。反恶无相。故嗔己头不见面目。真无形相。不顺妄情。便生惊怖。执相迷性轮回不息。故云狂走。魑魅山泽之怪也　二问答</p>
<p>于意云何。此人何因无故狂走。富楼那言。是人心狂更无他故　心狂而走。无别所以。故无他故。强生分别。故称为妄。岂别有因　二约法正明三。一就名责因</p>
<p>佛言。妙觉明圆。本圆明妙　唯一真心本无妄法</p>
<p>既称为妄。云何有因。若有所因云何名妄。自诸妄想展转相因。从迷积迷。以历尘劫　直明妄无因也。妄必无因。有因不妄。妄之一字甚好思量。若了此名。自无法起。复疑有因。岂非迷倒。如初一人忽然妄说。递递相承从妄说妄。及推其本。递递皆虚。乃至初人及与后人。二俱是妄。何者为因。故历尘劫递相诳妄莫之能悟　二引悟释相</p>
<p>虽佛发明。犹不能返如是迷因。因迷自有。识迷无因妄无所依。尚无有生。欲何为灭　此文释有二重。初约佛自悟释。发明犹开悟也。佛虽开悟诸妄圆灭。尚不能返觉至妄本。以妄无因而可觉故。故云犹不能返如是迷因也。复将如是迷因一句连下句牒。应云如是迷因因迷自有。意云。若约妄法展转生起而说因者。此即因妄说因。非谓妄有初因。故云因迷自有。既识迷之无因。则知妄无依处。说何为生而复有灭。此释约佛自悟。无妄因之可返也。次约佛为他说不能返迷成悟也。发明犹宣辨也。虽佛广为满慈宣辨。尚自不能返迷令悟。故云犹不能返。如是下释意如前。良由此理难明。人多惑甚。如为病眼说无空华。孰能领悟。为妄执者说无诸妄。谁肯信从。忽若了悟自知无因。将何为妄而有生灭耶　三贴喻况显</p>
<p>得菩提者。如寤时人说梦中事。心纵精明。欲何因缘取梦中物。况复无因本无所有　梦寤之人记梦中事。说虽可尔。取必不可。以所梦境毕竟无故。得菩提者。返观因时灭诸妄惑。说虽可尔。毕竟无体可断灭故。将何为妄而推其因。起信云。觉心初起心无初相。又云。以四相本来平等同一觉故　三提喻合显</p>
<p>如彼城中演若达多。岂有因缘自怖头走。忽然狂歇头非外得。纵未歇狂亦何遗失。富楼那。妄性如是。因何为在　狂故怖头。因缘何有。头无得失。狂自复行。惑性妄有灭生。真性何曾出没。汝观如狂之妄。今指何处为因　二显真元无得二。一正明二。一劝息妄缘</p>
<p>汝但不随分别世间业果众生三种相续。三缘断故三因不生。则汝心中演若达多狂性自歇　烦恼为缘。能润业故。杀等为因。正是业故。分别是识。能生烦恼。三种相续是所分别。分别此三故云三缘。三即缘也。或杀盗淫三之助缘。故三之缘也。分别既亡。业因不作。于三界中狂心自歇。故起信云。一切众生不名为觉。以从本来念念相续未曾离念故。说无始无明。又云。以远离微细念故。名究竟觉。念即分别也。由是一念不生即名为佛。即斯义也　二显自真体</p>
<p>歇即菩提。胜净明心本周法界。不从人得。何藉劬劳肯綮修证　分别不生前后际断。故名为歇。菩提云觉。起信云。所言觉义者。谓心体离念。离念相者等虚空界。无所不遍。法界一相。即是如来平等法身。依此法身说名本觉。故云胜净明心本周法界不从人得。既云不从人得。即显不由他缘本自觉耳。劬劳修证本息分别只为显觉。今分别既亡觉性自显。故云何藉。然非谓全不修行兀然空坐。苟妄想宛然自谓即是者。误之甚矣。言肯綮者。骨边细肉也。庄子云经肯綮之未尝。而况大觚乎。若执惑有实体。不能达妄即空四相平等一切唯觉。便谓从粗至细断尽无明方至妙觉者。何异解牛不能游刃于大窾。不能亡见于全牛。但解皮肉以至着骨。岂曰妙得牛理哉　二喻显</p>
<p>譬如有人。于自衣中　五阴盖覆也</p>
<p>系如意珠　圆明觉性也</p>
<p>不自觉知　无明不了也</p>
<p>穷露他方。乞食驰走　五道流浪轮回不息</p>
<p>虽实贫穷。珠不曾失　虽流生死觉性常然</p>
<p>忽有智者指示其珠　佛为开示</p>
<p>所愿从心致大饶富　大用现前</p>
<p>方悟神珠非从外得　始觉合时。本不曾动。今无始静也。法华中亦有此喻。彼约结缘。此约本有。意不同耳</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 