<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>俱舍论记卷第一(本)</p>
<p>　　　　沙门释光述</p>
<p>　　分别界品第一之一</p>
<p>将释论文。三门分别。一明论缘起。二释论题目三随文别解　盖俱舍论者。筏苏槃豆之所作也(筏苏名世。槃豆名亲。印度有天俗号世亲。世人亲近供养。故以名焉。菩萨父母　从所乞处为名也。旧译为天。此翻谬矣。若言天。应号提婆也)　菩萨。学通内外。博达古今。名振五天。声流四主。故能潜名数载讨广说之教源。制论一时播芳名于万古。密申传说有部怀疑。请释颂本文方袪宿滞　斯论。乃文同钩锁结引万端。义等连环始终无绝。采六足之纲要备尽无遗。显八蕴之妙门如观掌内　虽述一切有义。时以经部正之。论师据理为宗。非存朋执　遂使九十六道。同玩斯文。十八异部。俱欣秘典。自解开异见部制群分。各谓连城。齐称照乘　唯此一论。卓乎迥秀。犹妙高之据宏海。等赫日之瞙众星　故印度学徒。号为聪明论也　往有三藏真谛法师。已于岭表译兹论讫。但为方言未融。时有舛错。至如现法非得先哲同疑。常非果因前贤莫辨。如斯等类难可备详。略举二．三以彰今译　和上三藏法师。志存弘传誓游西域。搜揭奥典尽鹫岭之遗言。斫檄法门穷上贤之余说。既而遍观其圣迹。问道复周。旋轫上京奉诏翻译</p>
<p>此论。以永徽年中于大慈恩寺译。文义周备。妙理无亏。传彼梵言务存其本。庶使怀疑之侣涣若冰消。伫决之徒实忘餐寝。此即第一明论缘起</p>
<p>言释题目者阿毗达磨。形二藏以立名。俱舍。标一部之别称　阿毗。言对。能所对故　达磨。名法。持生解故　俱舍。名藏。摄依彼故　论。谓言论。教诫学徒　此卷在初故称第一</p>
<p>分别界品第一者。此下第三随文别解。就中有三。一明依经造论。二别释品名。三依文正解　一明依经造论者。西方造论皆释佛经。经教虽多。略有三种。谓三法印。一诸行无常。二诸法无我。三涅槃寂静。此印诸法故名法印。若顺此印即是佛经。若违此印即非佛说。故后作论者皆释法印　于中意乐广略不同。或有偏释一法印。或有举一以明三。如五蕴论等唯解诸行无常。如涅槃论等唯释涅槃寂静。此即偏释一法印。如俱舍论等解诸法无我。此即是举一以明三　所以就此释者。诸行无常唯明有为。涅槃寂静唯明无为。诸法无我通明有为无为。欲彰此论无事不摄故。就广以明　二别释品名者。就中有二。一正释品名。二明品之前后　言正释品名者。族义。持义。性义。名界　品谓品类。即界名品。故名界品。此品广明故名分别　此论始终总有九品。此品居初故言第一。或言。第一带数释也　问此品之中亦明蕴．处。何故以界标名。解云。界者性也。性之言体。此品明诸法体。以界标名。蕴．处非体故不别说　又解。蕴．处．界三中。界名义广。故偏说之。处虽义广。名狭不说。蕴名与义俱狭不说　又解。有情根性有上．中．下。上根乐略说蕴便解。中根稍迟辨处方了。下根好广谈界乃悟。上能兼下界益三根。下不及上。处二。蕴一。益广为胜故以界标名　又解。此品广以诸门分别十八界义。故以界标名。蕴．处不尔　二明品之前后者。此论一部总有九品。释佛经中诸法无我。前八品明诸法事。虽亦明理从多分说。或非正明　后一品释无我理虽亦明事从多分说。或非正明　事粗先说。理细后明　又解。事是所依所以先说。理是能依所以后说　就前八品中。初二品总明有漏．无漏。后六品别明有漏．无漏。总是其本所以先明。依总释别所以后说。即如诸论先举总章后方别释　就总明中。界品明诸法体。虽亦明用。从多分说。或非正明。根品明诸法用。虽亦明体。从多分说。或非正明　体是其本故先明界。依体起用故次明根　就别明六品中。前三品明有漏法。于中虽亦明无漏法。从多分说。或非正明　后三品明无漏法。于中虽亦明有漏法。从多分说。或非正明　有漏法粗。所以先说。无漏法细。所以后明。如四谛中先明苦集后明灭．道　又解。有漏可厌。所以先明。厌已令欣。所以无漏后说　又解。有漏无始来起。是故先明。无漏新生。是故后说　就别明有漏中有其三品。谓世．业．随眠。约果．因．缘三以明前后。世品明有漏果。相粗易厌。所以先明。于中虽亦明因及缘。从多分说。或非正明　业品明感果之因。果必由因而起。必其力胜。所以次说。于中虽亦明果及缘。从多分说。或非正明　随眠品明业之缘。业自不能感果。必藉其缘。随眠生果稍劣。所以后辨。于中虽亦明果及因。从多分说。或非正明　就别明无漏法中。有其三品。谓贤圣．智．定。亦约果．因．缘三以辨前后。贤圣品明无漏果。相显易欣故。所以先说。于中虽亦明因及缘。从多分说。或非正明　智品明证果因。果必藉因。又证果强。所以次说。于中虽亦明果及缘。从多分说。成非正明　定品明智之缘。智独不能证果。必依定缘。定望彼果其力稍劣。所以后说。于中虽亦明果及因。从多分说。或非正明</p>
<p>诸一切种至我当说者。此下第三依文正解。此论一部大文有三。一序分。二正宗。三流通。圣人造论。必有由致故初明序分。序分既彰。必有所说故次明正宗。正宗既终。劝学流通故后明流通　释斯三分三解不同。第一解日。初三行颂名序分。何法名为已下。至破我品。名正宗。破我品末已善说此已下。名流通分。此论一部。总释经中诸法无我。故破我品亦正宗摄。虽定品末。伤叹劝学。为在正宗前故亦名正宗。第二解云。序分同前。何法名为已下。至定品名正宗。从定品末。前来分别以下。总名流通。所以破我品亦名流通者以乘流通分起问。剩明破我品为在流通后故。亦名流通　第三解曰。此论释经诸法无我。前八品明诸法有体。除损减执。即有三分。序分．正宗同第二师。从前未分别已下。至定品末名流通分　后一品明无我除增益执。亦有三分。初两句。越此依余岂无解说。名序分。理定无有已下名正宗已善说此已下名流通。以释经中二义。所以各别有三分不同　随明诸论正宗定有。序分．流通有无不定　或有序分而无流通。如毗婆沙论。或有流通而无序分。如二十唯识。或二分俱有。如此论说　或二分俱无。如发智论　随作论者意各异故　就序分中。一正明序分。二随难别解。此初一颂正明序分。就中。前三句明归敬序。第四句明发起序　归敬谓归敬世尊。发起谓发起正宗。故先归敬。后明发起　问何故。论初赞德归敬。解云。恐有魔事造论不终。赞德归敬请加备故。故显宗云。以赞礼言灭诸恶障。标嘉瑞故　又解。为知世尊有胜功德。于佛说法生信尊重　又解。犹如孝子。凡有所作皆启父母。论主亦尔。今欲造论先启世尊　泛明诸论。归敬．发起有无不定。或有归敬而无发起。如阿毗昙心论　或有发起而无归敬。如杂心论。或二序俱有。如俱舍论　或二序俱无。如发智论　亦随作论者意各异故　就归敬序中。初两句明佛三德。第三句指德归敬。就前两句中。初之诸字。明德所成人。一切已下。明人所成德。依人辨德。故人先。德后。初说诸言显无朋党。以德召人。诸有三德我即归敬。以诸外道各谓自师是一切智。若偏归敬释迦牟尼。恐彼生谤。故置诸言息其异论　或恐佛化根浅有情。权作彼师引人正法。故置诸言。此之诸字。起自西方母儿论师。凡欲归敬皆置诸言。论主。将为当理。故亦言诸　就人所成德中。上句六字明自利德。下一句明利他德。所以先明自利后明利他者。若不自利何能利他。经言菩萨为利他者。据意乐说　一切种诸冥灭者。此明自利德。冥有二种。一染污无知。二不染无知。灭亦有二。一者择灭。二非择灭　一切种冥灭断不染无知。得非择灭。此显智德　诸冥灭断染污无知。得择灭。此显断德　冥灭二字通于两处　不染无知。种类众多故言一切。染污无知。种类非多故但言诸　或一切与诸眼目异名。或一切与诸虽眼目异名。此中且以一切为宽。诸言是狭　所以染污不言种者。种谓种类。不染无知种类无边。是故言种　染污无知种类非多。故不言种　或应言种。略而不论　或可影显　或此种言通于两处　自利德中。所以先明智德后明断德者。智德唯佛是故先说。断德亦通二乘是故后明　又解。智德有为是故先说。断德无为是故后明　又解。智因先说断果后明　拔众生出生死泥者。此明利他德。谓拔众生出生死泥。此显恩德　受众多生死故名众生。夫生必死。言生可以摄死。故言众生。死不必生如入涅槃。是故不言众死　或举初显后。设有余文言众死者。举后显初　生死无边深广难出故以喻泥　敬礼如是如理师者　指德归敬。如是之言指上三德　问何故。长行云。如理师言显利他德。解云但说利他即显自利。夫利他者必自利故　又解。敬礼如是三德。敬礼如理师。如是。总指三德。如理师言。别显利他德　问何故。此论但敬三德不言三宝。解曰。三德．三宝其义不同。随造论者意乐说故　泛明诸论。三德．三宝。有无不定。或说三德不言三宝。如此论说　或说三宝不言三德。如阿毗昙心论　或二种俱说。亦应有文。然未捡得　或二俱不说。如发智论　又解。此论亦敬佛宝。于智德中兼显佛故　又解。此论亦敬法宝。涅槃果法。即断德故　不言僧者。略而不论　或四向．四果说之为僧。世亲菩萨。一阿僧祇耶向满。智慧胜彼。故不归敬</p>
<p>问何故。论主造摄论中亦敬僧耶。解曰。僧者谓众。大乘菩萨容有众多。同时入圣。名僧归敬。此宗菩萨。唯一。得入三十四心。不名为僧。故不归敬　又解。此论亦敬僧宝。于恩德中兼显僧故。故下论云正法教手拔济令出。泥拔众生令出三界。即显僧宝。真谛三藏亦作此解对法藏论我当说者。此明发起序。对法藏论。下文自释　我当说者。五蕴假者目之为我。当说之言。简已．正说。归世尊既终。许发论端言我当说。次欲造论故先发起</p>
<p>论曰至方申敬礼者。就长行中。一总标颂意。二别释颂文。此即总标　论主。今欲造俱舍论。虽复以德召人．本意为显释迦自师。德体尊高。超诸二乘．菩萨圣众。故先赞德方申敬礼　或圣众者。诸外道等自谓圣众　诸言所表谓佛世尊者。此下别释。以德召人余人无德。诸言虽总还表世尊</p>
<p>此能破闇故称冥灭者。此通伏难。伏难意云。诸言是总。如何表佛。故今通言。此佛世尊智慧能破二种闇冥。故称世尊。二冥俱灭。由佛世尊二冥灭故。诸言虽总还表世尊　又解。此文别显能破闇人。此佛力能永破诸闇故称世尊冥灭</p>
<p>言一切种至一切品冥者。谓灭诸境冥。断染污无知。诸境即是四谛．修道。迷此境故说之为冥。此释诸冥灭。故正理云。诸境界冥亦永灭故。断德圆满。谓灭一切品冥断不染无知。一切品即一切法品类。迷此品故说之为冥。此释一切种冥灭。故正理云。一切种冥皆永灭故。智德圆满　问何故颂文先说一切。长行后明。解云。颂本义次。长行言便　或阿毗达磨。性相以求。言便即说。前后何定　问智德．断德以何为体。解云。智德以佛身中智慧为体。若并随行五蕴为体　断德以择灭为体</p>
<p>问若言断德择灭为体。何故俱舍二十七云。断圆德有四种。一一切烦恼断。二一切定障断。三毕竟断。四并习断。准彼论文。若一切烦恼障断得择灭。若不染无知定障断得非择灭。即前二障断已不退名毕竟断。通得择灭及非择灭。此简异钝根。如来不但断彼烦恼。并彼烦恼习气亦断得非择灭。生简利根二乘　又解。并习断者。不但断烦恼障．定障。并二障习气亦断。准彼断德通非择灭。何故唯说择灭为体。解云。断德从强择灭为体。若据其兼通非择灭。故不相违　又解。断德唯以择灭为体。然有定障等择灭不显。定障等若无择灭即显。能显断故名断圆德　又解。彼文四断皆是择灭。若烦恼断是自性断。缘缚断。若定障断．并习断是缘缚断。若毕竟断通自性断．缘缚断</p>
<p>以诸无知至故说为冥者。此释冥义。染与不染。无知非一。名诸无知。若染无知能覆理．事二种实义。不染无知能障理．事二种真见　又解。能覆实义是不染无知。能障真见是染无知　又解。能覆实义谓覆外境。能障真见谓障内心。能覆．能障皆是冥义通二无知　问染污无知何以为体。解云。以无明为体．所以不言余烦恼者。无明通与诸惑相应。若说无明亦显余惑。问不染无知其义云何。解云。将释此义。略以三门分别。一出体。二释名。三诸门分别。就出体中一叙异说。二出过非。三述正义　言叙异说者。人及论说。总有十一师　第一师言。不染无知。以未成佛来。钝异熟无记心心所法为体　第二师云。不染无知。以未成佛来。钝四无记心．心所法为体　第三西方德光论师云。不染无知。以未成佛来。钝自性无记心．心所法为体。而非四无记摄。通于三界恒成过未　第四师云。不染无知。以未成佛来。钝众同分为体。依此同分所起慧等。观境不明　第五师云。不染无知。以不自在为体故正理七十出解脱障体中云。有余师说。此解脱障。即以于诸定不自在为体　第六师云。不染无知。以非得为体。故正理七十云。有余师说。此解脱障。即以诸定不得为体　第七师云。不染无知。以不勤求等为体。故正理七十云。有余师说。于彼加行不勤求故。不听闻故。不数习故。解脱不生。即此名为解脱障体　第八师云。不染无知。以智无为体。故正理二十八云解二无知差别中云。有作是说。若能障智是染无知．不染无知唯智非有　解云。此无明体能障智明。能障之体是染无知。智无之处说为不染　又解。是经部师义　第九师云。不染无知。以心心所法总习气为体。故正理二十八云。心及所总名习气　解云。正理虽无别计。准古师破知有此说。此说心．心所法所有习气总名无知。无知习气无有宽．狭　第十师云。不染无知。即名习气。心所法中别有体性。故正理二十八云。有古师说习气相言。有不染污心所差别。染．不染法。数习所引。非一切智相续。现行。令心．心所不自在转。是名习气。解云。古师。是说一切有部古师。此古师说。于心所中别有一体。名为习气。是不染无知。习气无知体无宽狭。如染无知别有无明。通由一切染不染法数习所引。未成佛来。一切心品恒相续生。令所俱心。不自在转。虽复遍与三性相应。然其体是无覆无记　第十一师云。不染无知。以习气为体。故正理云。大德[邏-糸]摩作如是说。有不染法名为习气。如不善因所招异熟。世尊昔在菩萨位中。三无数劫修诸加行。虽有烦恼。而能渐除烦恼所引不染习气。白法习气渐令增长。彼于永断诸漏得时。前诸习气有灭不灭。以于长时修加行故。证得无上诸漏永尽。然佛犹有白法习气。言习气有灭不灭故　解云。此师执。有别法是不染污而能障慧。如不善因招异熟果。别有体故。然此无知即是一切烦恼习气。余文可知。[邏-糸]摩此云喜乐　二出过非者。破第一师云。若不染无知。异熟无记心心所法为体性者。二乘无学。异熟生心不现在前。非成就故。应名为佛。若言以必起故不名佛者。后起成时可不名佛。未起不成应名为佛。若言有习气故不名佛者。是即由彼不名为佛。何关异熟心心所法。故说非理　破第二师云。若不染无知。以四无记心等为体者。欲色二界无覆无记不现在前。容成过．未。无色无学。异熟生心不现在前。非成过．未。应名为佛。故亦非理。若言以必起故。有习气故。不名为佛者。准前征破。故亦非理　破第三师云。若不染无知以自性无记心等为体。通三界中恒成过．未者。虽无不成之过。然与识身足论十四相违。彼论解十二心中。生无色界异熟生心不现在前。不成就无覆无记心。既违此说。故亦非理　破第四师云。若不染无知。以众同分为体者。别作一途或容此说。捡寻诸论全无此文。故亦非理　破第五师云。若以不自在为障体者。正理七十破云。必有少法力为能障。令彼于定不自在转。若不尔者。彼有何缘。于诸定中不得自在　解云。必有少不染无知法　破第六师云。若以不得为障体者。正理七十破云。不得定者。必有所因。不可说言即因不得。自体不应还因自故。或烦恼障。亦应可说即以应果不得为性。彼既不然。此云何尔　破第七师云。若以不勤求等为障体者。正理七十破云。阿罗汉果。亦由于加行不勤求等故。体不得生。岂便无别烦恼障体　破第八师云。若不染无知。以智无为体者。正理二十八云。古师破云。非唯智无。无法无容能为因　破第九师云。若不染无知。以心心所总名习气为体性者。正理二十八。古师破云亦不应说有如是类心及心所。总名习气。不染无知前已说故。谓此无知。为自性住心等为体。为有差别。若自性住心等为体。佛亦应有不染无知。若有差别。能差别者。可是无知。非所差别。现见善等品类差别心．心所中。必有别法为能差别。非即一切。如善品中必有信等。不善品中有无渐等。染污品中有放逸等。如是等类。心．心所中必有别法为能差别。故知。此中亦有别法能为差别者。是不染无知(解云准此破文故知有总计家)　破第十古师云。若不染无知。于心所中别有一体者。正理二十八云。正义家破云。今详。彼言有太过失。诸异生等。心心所法。皆不如实觉味．势．熟等相。然不见生余心心所故　又一一念。彼心心所差别而生。应念念中各有别别无知法起　若谓有异相令无知差别。即此是能差别心品。何须别计不染无知　解云。若未知位此法恒行。一切异生．声闻．独觉。皆不了知故。应并有无知。而实不见生余心品。但有善等诸心所生　若谓此法不违一切。于念念中常相应者。所相应品有差别故应有差别。由彼差别令相应品。别异而生　若谓异相是差别者。即彼异相。能令心品。别别无知。何劳别法　破第十一[邏-糸]摩云。若不染无知。以习气为体者。正理二十八破云。如是所说理亦可然。而彼不能显其体性。不染习气其体是何。非但虚言令生实解(解云。总言习气。理亦无违不能显体。终成谬说也)　三述正义者。不染无知。以未成佛来。所有一切有漏无染劣慧为体。故正理二十八云。是故即于味．势．熟等。不勤求解。慧。与异相法俱。为因。引生彼同类慧。此慧。于解又不勤求。复为因引生不勤求解慧。如是展转无始时来。因果相仍习以成性。故。即于彼味等境中。数习于解无堪能智。此所引劣智名不染无知　即此俱生心．心所法总名习气。理定应然　或诸有情有烦恼位。所有无染心。及相续。由诸烦恼间杂所熏。有能顺生烦恼气分。故诸无染心。及眷属。似彼行相差别而生。由数习力相继而起故。离过身中。仍名有习气。一切智者。永断不行　然于已断见所断位。通染．不染心。相续中。有余顺生烦恼习性。是见所断烦恼气分。于中。染者。说名类性。金刚道断皆不现行。若不染者。名见所断烦恼习气。亦彼道断。由根差别有行．不行　若于已断修所断位。唯于不染心。相续中。有余顺生烦恼习性。是修所断烦恼气分。名修所断烦恼习气。是有漏故。无学已断。随根胜．劣有行．不行。世尊已得法自在故。彼如是烦恼毕竟不行。故佛独称善净相续。即由此故。行无误失。得不共法．三念住等。又由此故。密意说言。唯佛独名得无学果　解云。正理意说。不染无知。劣慧为体。无知狭。习气宽。然解习气二解不同。一解。劣慧俱生心．心所法总名习气。一解。习气不但通心．心所法。亦通相续身　又婆沙一百五十三出解脱障体中云。解脱障。有说。以下无知为体　有说。于定不自在为体　有说。诸定不得为体。婆沙虽无评家。准正理论。以初师为正。故正理七十于解脱障体总有四师　初师云。有劣无知无覆无记性能障解脱。是解脱障体　第二师以不自在为体　第三师以不得为体　第四师以不勤求等为体　又云。初说应理故。彼三师说具如前说。以此文证故知。不染无知劣慧为体　又元瑜法师。解顺正理或诸有情已下云。以诸无染心。及相续身中。有诸烦恼熏成气分。是无明多者。善心现行。亦多闇昧随顺无明。余例亦尔。以此习气。名此无知。此体是何。以未成佛来。一切有漏善。无记法。顺无明故。违遍知故。皆名无知。如是气分染品。亦有漏。于染摄。故此不论。故于已断见所断位。谓从预流乃至无学。染．不染品皆有见所断烦恼习性。唯除无漏。染名类性烦恼类故。不染名习气习烦恼成故。此意总以无染有漏若心。若身顺烦恼者似烦恼故。名为习气。不染无知。习气无知。无有宽狭。佛身毕竟不顺烦恼。断习气故。名净相续。更不学慧方名无学。余文可知。第二释名者。体非染故名为不染。于境不悟名曰无知。无知即不染。名不染无知。持业释也　或名习气。故正理云。此不染无知。即说名习气。言习气者。习谓数习。气谓气分。有诸烦恼及劣智等数习气分。故名习气。习之气故。名为习气。依主释也　又解。即习名气。有诸烦恼等所习气分。持业释也　或名不勤求解慧。或名无堪能智。或名劣智。或名劣无知。如正理说　或名下无智。或名邪智。如婆沙说　此等诸名名异体同。思之可解　三诸门分别者。一对染辨差别。二对习明宽．狭。三三性分别。四明断分位</p>
<p>一对染辨差别者。正理论总有三解。第一解云。今详。二种无知相别。谓由此故立愚．智殊。如是名为染无知相。若由此故。或有境中智不及愚是第二相　解曰。愚谓异生。智谓圣者。此二差别由染无知。断名圣者。不断名凡。若由此不染无知有轻．重故。诸境中。或有阿罗汉不识赤盐。然有异生善通三藏。是名于境智不及愚　第二解云。又若断已。佛．二乘皆无差别。是第一相。若有断已。佛与二乘有行．不行。是第二相解云。染污无知。三乘同断齐不现行。名无差别。或同证择灭名无差别。不染无知虽复三乘同断缘缚。二乘现行。佛不现行</p>
<p>第三解曰。又若于事自．共相愚。是名第一染无知相。若于诸法味．势．熟．德．数．量．处．时．同．异等相。不能如实觉。是名不染无知　解云。若于诸事迷自性迷共相是染无知。若于诸法微细差别。味(诸法滋味。或苦等味)势(诸法势力引后自果。或有损益等势力)熟(诸法正起力能引自果名熟或成就名就)德(诸法德用)数(一．二等数)量(大．小等量)处(近．远等处)时(近．远等时)同(诸法相似)异(诸法差别等相)。不能如实觉。是不染无知。第二对习明宽．狭者。无知狭习气宽。不染无知必是习气　有是习气而非无知。谓无知俱生心心所法。或相续身所有习气　第三三性分别者。不染无知通善．无覆无记。既言不染。明非不善．有覆无记。若通于善。无色无学恒成就故。可不名佛。若唯无记。无色无学异熟生心不现在前。不成就故应名为佛。以此而言故亦通善　问若通善者。何故婆沙第九云。问此邪智是何。答此是欲界修所断中。无覆无记邪行相智。如于杌起人想。及于人起杌想。于非道起道想。于道起非道想。如是等　又正理七十云。有劣无知无覆无记性能障解脱。是解脱障体又云。诸大论师咸言。练根皆为遮遣见．修断惑力所引发。无覆无记无知现行　准彼两论。但言无记。解云。婆沙但解邪行相智非实知故名之为邪。故言无记。正理出解脱障体及根障体。故言无记。今者总出一切不染无知体性。故亦通善。或无知有二。一者是善障法力劣。二者无记障法力胜。婆沙。正理据胜而说。故言无记。今言通善亦据劣明　又解。诸论皆云不染无知无覆无记。明知不通于善。虽亦有时不成无覆心．心所法以必起故。有习气故。不名为佛。虽有两解意谓前胜。若难后家准前应说　第四明断分位者。此不染无知。若菩萨三无数劫随位渐断。至金刚喻定方总断过。若二乘等虽有分断。而非断过。应知此中所言断者毕竟不生得非择灭。名之为断。非据择灭。若据择灭。三乘同断即无差别　问菩萨断不染无知。得非择灭。于何位得。解云。至金刚喻定方总断尽得非择灭　问见道所断染污无知。增上忍时定不行。故得非择灭。不染无知三十四念亦定不行。何故不于见道初位得非择灭　解云。得非择灭但据阙缘。胜缘阙时方得彼灭。至金刚喻三摩地时。不染无知胜缘方阙。故于此位得非择灭。如现观边世俗智等。虽复体性毕竟不生。于前位中亦不出观。然至三谛现观后边。胜缘阙故得非择灭。故正理论解三现观边世俗智云。谓于尔时起得自在。余缘障故体不现前(已上论文)　不染无知例亦可尔。见染无知增上忍位。亦胜缘阙得非择灭。故不成例　若据西方师说。三十四念亦容出观。即不成难　应知此论。据证不生名之为断。且说未来。若据不成名之为断。亦通过去</p>
<p>唯佛世尊至故称为灭者。此释灭义　唯简二乘　成就名为得　不退名永对治。对治有二．一者圣道。二如实觉　一切境。谓四谛及修道。一切种。谓一切种类　冥有二种。谓染不染　不生亦二。一者择灭。二者非择灭。无为体常故言不生。唯佛世尊。得永对治圣道故。于一切理．事境染污冥。证择灭不生法。故称为灭　得永对治如实觉故。于一切种类不染污冥。证非择灭不生法。故称为灭</p>
<p>声闻独觉至非一切种者。举劣显胜。二乘虽灭诸冥与世尊等。以染无知毕竟断故。名为二乘。非断一切种不染无知故。不名为佛</p>
<p>所以者何者。问何以得知二乘非断一切种冥</p>
<p>由于佛法至犹未断故者。答　佛法。谓佛身中十力等法　又解。佛所知法。即极远等　极远时。谓八万劫外时　极远处。谓三千大千世界外处　诸义类。谓一切法种种义类无边差别</p>
<p>声闻．独觉。不染无知犹未断故。于极远等所以不知。由不知故。显彼非能断一切种。然诸论说二乘能断不染无知者。据缘缚断说</p>
<p>已赞世尊至利他德圆者。此结引也</p>
<p>拔众生出至所以譬泥者。牒颂别释生死泥也。由彼生死。是诸众生沈处溺处。难可出故　或深故名沈处。黏故名溺处　[澗-日+活]故难出　所以譬泥。谓业．异熟为土。烦恼为水。更相间杂名生死泥。即生死名泥。持业释也　又解。生死泥。以一切有漏法为体。由彼受于多生死故。学人渐出。若无学人。尽此一生更不受故。得名为出　又解。生死之泥名生死泥。生死即异熟果。泥即恶业烦恼。若学人分出生死之泥。若无学人出生死之泥总尽又解。未来生死名之为泥。若学人更受。未名为出。无学不受。得名为出。故十二缘起中。未来名生老死　众生于中至拔济令出者。此释拔济义。众生于生死泥中。沉沦没溺无能救者故。世尊哀怜愍念投机说法。随授所应三乘正法教手。拔济令出。故正理云。授正法教手拔众生出生死泥。故恩德圆满　问恩德以何为体。解云。以大悲为体。若据随行五蕴为体。故显宗云。诸有成就巧智大悲授如应言拔济令出　彼论巧智即是大悲　或可。恩德以善巧智及大悲为体</p>
<p>已赞佛德次申敬礼者。此结引也</p>
<p>敬礼如是至名如理师者。稽之言至。首之言头。以己之尊接佛之卑。故称敬礼　总指三德故云如是　如实无倒教授众生。令行善法。诫勖众生令不造恶。名如理师。故婆沙十六云。遮无利益故名教诫。与有利益故名教授。如彼广说</p>
<p>如理师言至与愿神通者。上虽具陈三德。今复偏敬利他。此颂应言敬礼如是自他利德　敬礼如理师。利他德。此利他德益物为胜故重归敬。但由正教拔济有情令出生死。不由轮王等威力。不由天神等与愿。不由示现神通。令出生死。此三但能暂时拔济。非能究竟令出生死</p>
<p>礼如理师欲何所作者。问归敬意</p>
<p>对法藏论至故称为论者。举颂答。教诫学徒行善断恶。故名为论</p>
<p>其论者何者。问　谓对法藏者。答</p>
<p>何谓对法者。此下第二随难别解。就中。一出对法体。二释藏名。三明说意．说人。此即出对法体。颂前问起</p>
<p>颂曰至诸慧论者。颂答。净慧随行名为对法。及能得此无漏净慧诸慧诸论。亦名对法　梵云伽陀。此翻名颂。旧云偈讹也</p>
<p>论曰至阿毗达磨者。就长行中。一出体。二释名。此下出体。释颂上句　慧谓简择四圣谛法　净谓无漏。离二缚故。故名净慧　问何故相应俱有等中偏说慧耶。解云。唯慧一种具三现观。推求名见．虑境名缘。成辨名事。故独标名。余心．心所有缘．事二无见现观。余俱有法唯事现观无见缘二。故不标名　或慧断惑强故独标名　问何故不言净忍智见。而言净慧。解云。有忍非智如八忍。有智非见如尽．无生。慧具摄三。以名宽故独立净慧　眷属即慧相应．俱有及得。名曰随行　问相应．俱有。俱有因故可名随行。得非俱有因。如何说随行。解曰。随顺名随非要成因　问法俱。法后可说名随。得在法前如何随行。解曰。性相随顺说名为随．非要俱．后方名为随　问若得是随行者。何故诸论解俱有因中。得非随转。又婆沙第三解得非世等第一法中云。得与彼法不相随行。准彼诸论得非随行。解云。随转有二．一俱有因故名随转。二相随顺故名随转。随行亦有二．一俱有因名随行。二相随顺故名随行　若诸论中说得名随行．随转。据相随顺说。若诸论中说得非随转．随行。据非俱有因说　又解。准彼引文得非随行　问随行为摄慧不。解云。亦摄于慧。净慧及眷属皆名随行。彼此展转互随行故。故婆沙八十一。出喜无量体云。喜者以喜根为自性。若兼取相应随转。欲界者四蕴为自性。色界者五蕴为自性。又正理显宗三念住中。解相杂念住。皆言摄慧。以三念住中。唯相杂念住能断惑故。至念住中当具引释　又解。随行不摄于慧。随慧行故名曰随行。婆沙据互相随转。正理．显宗据更相交杂。各据一义。并不相违　虽有两解先解为胜</p>
<p>如是总说无漏五蕴名为对法。此即胜义阿毗达磨。是无漏故名胜。有义用故名义。胜即名义。即胜义名阿毗达磨。持业释也</p>
<p>若说世俗至阿毗达磨者。释颂下句。言世俗者有漏之法。隐障真理名世。事相显现随顺俗情名俗　又解。有漏之法可毁坏故。有对治故。名为世俗　即世名俗。即世俗名阿毗达磨。持业释也。即能得此净慧对法诸慧诸论。慧谓得此净慧对法有漏诸慧。修慧谓。暖等四善根。思慧谓总别念住。闻慧谓五停心观。生得慧谓能受持三藏教法。但依一相明四种慧。渐入观位前后次第未是尽理　若据尽理共相别相。及五停位。皆通修慧思慧闻慧。下文当辨。有漏四慧。依渐次第应顺次说四。今望圣道亲．疏近．远．故逆说四　有古德说。闻慧缘名亦能受持读诵者　此解不然。当毗婆沙不正义故。婆沙四十二云。评曰应作是说。若于三藏．十二分教。受持读诵究竟流布是生得慧　问何故不许闻慧。受持读诵。解云。若正闻者唯生得慧。由闻所成名闻慧。故。有漏四慧自性皆慧。若辨随行皆通五蕴。思闻生得皆能发业。同一性故性相随顺。亦名随行。故通色蕴　问如何得知闻．思二慧能发业耶。解云。正理四十二曰。诸律仪果。有从加行善。所生。有从生得善心所生。若从加行善心生。律仪先舍后断善根。又婆沙云。问相异熟业以何为自性。为身业。为语业。为意业耶。答三业为自性　又婆沙曰。问相异熟业。为闻所成思所成．修所成耶。答唯思所成。非闻．非修。所以者何。此业胜故非闻所成。欲界系故非修所成　有说此业通闻．思所成。但非修所成　以此文证。故知闻．思能发身。语　问若言闻．思能发身．语。既能发语。即能受持三藏教法。何故但言生得慧耶。解云。闻．思能发胜身．语业。彼业非胜。故唯生得　然古德说。加行善心不能发身．语业。引婆沙四十七证云。问色界善心一切皆有随转戒不。答非一切有。谓初静虑有六善心。无随转戒。一善眼议。二善耳识。三善身识。四死时善心。五起表善心。六闻所成慧相应。善心　古德意言。婆沙既闻慧外别说发表心。故知闻慧不能发业。难云。命终是生得。别说生得能发业。何妨闻慧外别说闻慧能发业。若言命终心劣不能发业。所以别说生得发业心。何妨闻慧不发业者。说闻慧心能发业者亦发业心摄。故非定证。况有明文。以此故知。古德说非理　又解。有漏四慧相应俱有。是俱有因者。方名随行　论谓展转传生无漏慧者。论望圣道最疏远故在慧后说。此诸慧论。虽望圣道前加行位中远近不同。皆是圣道胜资粮故。亦得名为阿毗达磨　言诸论者谓六足发智。但言本论可以收末　或可。诸论亦摄末论　言六足者。舍利子。造集异门足论。一万二千颂。略本八千颂(舍利此云百舌鸟也。子是唐言)　大目干连造法蕴足论。六千颂(目干连。此云采菽氏。大是唐言。故法蕴足论云大采菽氏)　大迦多衍那。造施设足论。一万八千颂(迦多此云剪剃。衍此云种。那是男声。婆罗门中一姓也)　已上三论。佛在世时造。佛涅槃后一百年中。提婆设摩。造识身足论。七千颂(此云天寂)　至三百年初。筏苏密多罗。造品类足论。六千颂(即是旧众事分阿毗昙也)　又造界身足论。广本六千颂。略本七百颂(筏苏密多罗此云世友。非婆沙会世友。同名异体)　至三百年末。迦多衍尼子。造发智论。二万五千颂。后代诵者广略不同。一本一万八千颂。一本一万六千颂此本即是和上所翻　前之六论义门稍少。发智一论法门最广。故后代论师说六为足。发智为身　此上七论。是说一切有部根本论也。和上。唯施设足论未翻。余之六论皆悉翻讫</p>
<p>论释此名者至故称对法者。此释对法名。一释法。二释对　位释法名有二．一能持自性。谓一切法各守自性。如色等性常不改变。二轨生胜解。如无常等生人无常等解　此文且据能持以释。轨生胜解略而不存。义亦应有　或可影显　相之言性能持自性故名为法　又解。于一体上性相义分。望自名性。望他缘边名相。义说性能持相。若诸论说能持自性。即相能持性其法不同略有二种。一胜义法。二法相法　若胜义法唯涅槃果。是善．常故名胜。有实体故名义。即胜名义。即胜义名法。持业释也。涅槃此云圆寂　若法相法通四谛境。即法相名法。持业释也　若据法相法。持自性故名之为法。亦通虚空及非择灭。以此二种非谛摄故。非果摄故。非与无漏慧为境故。此中不说　此能对向涅槃果法故名对向。以因对果。趣向名因所欣名果　或约性因性果以说　谓无漏慧是真对向。余修慧等生真对向故名对向。解脱胜进虽望当品不名对向。望后所证亦对向或望无余涅槃。四道皆名对向　又解。有漏修慧能分断惑亦名对向余思慧等能生对向故名对向　又解。思慧散位胜故亦名对向。余闻慧等能生对向故名对向　又解。闻慧加行善时。亦名对向。余生得等能生对向故名对向　又解。生得慧。以能分别趣涅槃故亦名对向。论者能生对向故名对向　又解。所有无漏有漏慧等。及诸论。皆有力能对向涅槃．胜义果法皆名对向　或能对观四圣谛境故名对观。以心对境。谓无漏慧是真对观。余修慧等生真对观。故名对观。或是对向而非对观　又解。修慧能观谛故亦名对观。余思慧等能生对观故亦名对观。或是对向而非对观　又解。思慧散位学观谛胜亦名谛观。余闻慧等能生对观故名对观　或是对向而非对观　又解。闻慧加行善摄学观谛胜亦名对观。余生得等能生对观故名对观。或是对向而非对观　又解。生得慧以能分别学观谛故亦名对观　论教能生对观故名对观。或是对向而非对观　又解。所有无漏有漏慧等。及与诸论。皆有力能对观谛故皆名对观　故称对法。此即结也。应知。此中能对。对胜。且与对名。以实而言亦名为法持自性故。所对。法胜。且与法名。以实而言亦名为对是所对故或各举一边影略互显　或据依主。谓法之对故能对名对。所对名法。若据有财．持业。能．所俱名对法。以此准知。四谛名理对法。涅槃名果对法。颂本偏举能对。所以不说理果。长行通举能．所。所以亦言理果。或可影显　问何故言对法不言对有法。若依梵音。何故言阿毗达磨不言阿毗达磨寐。解云法是诸法共相。泛生胜解。有法是诸法自相。凡圣常缘。不生胜解。故言对法不言对有法。然论且约能持释法</p>
<p>此法有法。如因明中广释　因兹义便略明对法开合不同者。就中有二。一正明开合。二略释名。就正明开合中。复有二种。一明随数增。二明渐加增。就随数增中复有四种。谓一种一．二种二．三种三．四种四　言一种一者。所谓对法以一切法为体诸论不说虚空．非择灭者。以此二种非谛摄故。非果摄故。非与无漏慧为境故　言二种二者。第一二云。一胜义对法。谓无漏五蕴。二世俗对法。谓有漏五蕴。此二俱是能对法故名为对法。如此论说　第二二者。一境对法。境谓四谛境。二果对法。果谓涅槃。此二俱是所对法。名为对法。亦如此论　言三种三者。第一三云。一自性对法。谓无漏慧。二随行对法。谓慧相应俱有诸法。三资粮对法。谓有漏四慧及慧随行。诸论为体。如此论说　第二三云。一胜义对法。二世俗对法。三所对对法。皆如前说</p>
<p>第三三云。一境对法．二果对法．三能对对法。亦如前说　言四种四者　第一四云。一教对法。教谓论教。故此论云。论谓传生无漏慧教。以声为体。如下别明　二理对法。理谓谛理。如此论说。又婆沙云。此中何者是甚深阿毗达磨。谓空无我及如实觉　又解。诸法甚深道理皆名为理。故婆沙云。此中何者甚深阿毗达磨。谓灭定退。及如实觉等。如彼广说　三行对法。行谓无漏慧及有漏慧并慧随行。如此论说　四果对法。果谓涅槃。如此论说。又婆沙云。复有甚深阿毗达磨。谓一切依皆永舍离。爱尽离染。寂灭涅槃　又解。果有二种。若证得名为果涅槃名为果。若从因生故名为果亦通余有为　应知四种先后次第者。教能显理。依理起行。依行证果。且约一相以明次第。若据依教起行。行证理果亦无妨矣　第二四云。一教对法。二行对法。三境对法。四果对法。初二后一如次前说。第三境者若理若事。但是所缘皆名为境　第三四云。一世俗对法。二胜义对法。三境界对法。四果对法。如前两种对法中说　第四四云。正理意说。一自性对法。谓无漏慧。二随行对法。谓慧相应俱有诸法。婆沙云。随转名异体同。三方便对法。谓有漏四慧等。婆沙云资粮。名异体同。四资粮对法。谓教为体。婆沙云具。名异体同。若依俱舍。四慧及论总名资粮。开合为异。此即第一明随数增　言渐加增者。或立一种所谓自性。或立二种又加随行。或立三种又加方便。或立四种又加资粮。或立五种又加境界。或立六种又加于果　自古诸师但立前五不立果者。未委所由。若言果是灭谛所摄。五中境界收。不别立者。自性随行道谛摄。方便资粮苦集收。亦应不别立。良由境名对法约心境以论。果名对法据因果以辨。由斯道理故别立果　又解。或立一种。所谓自性。或立二种又加随行。或立三种又加修慧。或立四种加修惠随行。或立五种又加思慧。或立六种加思随行。或立七种又加闻慧。或立八种加闻随行。或立九种又加生得。或立十种加生随行。或立十一又加论教。或立十二又加谛境。或立十三加非谛境。或立十四加涅槃果。或立十五加非涅槃果　二略释名者。前明对法虽有多种。且依四种对法之中。初四对法教．理．行．果以释其名　西方释名。多依六释。言六释者。一依主释。谓此依彼。或云依士。名异义同　二有财释。如人有财。亦名多财如有多财。名异义同　三持业释。谓一法体双持两业。业谓业用。或云同依。两用同依一体。名异义同　四相违释。谓二法体彼此各别据。互不相属　五邻近释。体非是彼近彼得名</p>
<p>六带数释。谓法带数。如言五蕴　四对法中。若将教望理依释。六中有其三释。若言法之对故名为对法依主释。即理名法教名为对。若即对名法持业释。即此论教是对亦法。若用法为对有财释。即所显理名为对法。此教用彼理法为对故名对法　若将理望行。以行望果。各有三释。准前应知。此即顺释　若将果望行亦有三释。若言法之对故依主释。果是所对故名为对。行名为法。若即对名法持业释。即所证果是对亦法。若用法为对有财释。即能证行名为对法。此所证果用彼行法为对法故　若将行望理。以理望教。各有三释。准前应知。此即逆解　若将教望行。行证理果顺逆三释。及释余对法皆准前思</p>
<p>已释对法至名对法藏者。此下第二释藏名。结前问起</p>
<p>颂曰至俱舍名者。颂答。摄彼胜义故。依彼故。此立对法俱舍名</p>
<p>论曰至此得藏名者。释摄彼胜义故。苞含名藏。由彼根本对法论中所有胜义。入此论摄。此论得藏名。对法之藏名对法藏。依主释也　又解。藏谓坚实。此论是彼根本对法之坚实义。故正理云。藏谓坚实。犹如树藏　解云。树藏谓树心。树之坚实莫过树心。即以树之坚实名为树藏。此藏属树。树家之藏名为树藏。况法可知</p>
<p>或此依彼至故亦名藏者。释依彼故。所依名藏。或此论依彼对法。从彼对法论中引生。是彼对法所藏。而名藏者。以对法为藏名对法藏。有财释也。故正理论云。藏或所依。犹如刀藏　解云刀藏谓刀鞘。是刀所依。以刀从彼藏中出故。此刀以鞘为藏。故名刀藏。况法可知　释藏名中。理亦应有持业释。论主不欲自取。推功归本</p>
<p>是故此论名对法藏者。结释下句</p>
<p>何因说彼至恭敬解释者。此下第三明说意．说人。双举两问征起颂文</p>
<p>颂曰至说对法者。前三句。及因此说对法。明说意。答初问　传佛说对法。明说人答后问　说对法言。通于两段　世间。谓有情世间　有海。谓三有海　余文可知</p>
<p>论曰至说彼对法者。总释颂文</p>
<p>欲令世间至如理简择者。别明说意　欲令世间诸有情类得择法故。所以说此对法　伏难云。说余二藏足能利物。何须别说此对法耶　今通言。若离对法。弟子。不能于诸法相如理简择。经正诠定。律正诠戒。定．戒二种。于断惑中但助非正</p>
<p>然佛世尊至邬柁南颂。别明说人。亦通伏难。伏难意云。若是佛说。何故乃言迦多衍尼子等造。通意可知　迦多衍尼子。是造发智论师　等。谓等取舍利子等造六足论师　迦多衍尼子者。迦多名剪剃。衍名为种。尼是女声。此人是剪剃种女生。从母姓为名。故名迦多衍尼子。是婆罗门十姓中一姓也。此剪剃种。西方贵族。所以名剪剃种者。依婆罗门法七岁已上在家学问。十五已去受婆罗门法游方学问。至年四十。恐家嗣断绝。归家娶妇生子继嗣。年至五十。入山修道　昔劫初时。有婆罗门。生二子已入山修道。二子觐问见父鬓发蓬乱遂为剃除。形容端正。诸仙见已皆欲剃除。弟性慈愍来即为剃。兄心傲慢非我父者我不能剃。诸仙嗔怒咒愿弟言。乃至劫末是汝种族常大富贵。咒愿兄言。乃至劫末是汝种族常大贫穷剪剃自活。故今印度见有二类。其弟种族名剪剃种。从本为名。极大富贵而不作剪剃事。其兄种族名非父种。极大贫穷剪剃自活。仙人咒力使之然也。若言迦多衍那。迦多衍如前释。那是男声。从父为名也　法救。梵名达磨多罗。佛涅槃后。三百年出世　等者。等取空．无我等　邬陀南。此云自说。即十二部经中第五自说经也。无人问佛佛自说故。大德法救。佛说无常颂者集为无常品。佛说空．无我颂者立空．无我品。乃至说梵志颂立梵志品。印度现有梵本流行</p>
<p>若言邬陀南。此云集散。集散说故。或言集施集所说义施有情故</p>
<p>毗婆沙师传说如此者。毗名为广。或名为胜。或名为异。婆沙名说。谓彼论中分别义广故名广说。说义胜故名为胜说。五百阿罗汉。各以异义解释发智。名为异说。具此三义故存梵音　世亲论主。健驮罗国人也。本于说一切有部出家。因即受持彼部三藏。后学经部情谓为真。于本所学时怀取舍。然更欲往迦湿弥罗国研核有部考定是非。恐彼诸师情怀忌惮。遂改本名潜往寻究。时经四载。数以经部异义难破说一切有部宗。时有阿罗汉名塞建地罗。唐言悟入。即众贤师主。怪其神异遂入定观知是世亲。乃私告曰。可急归本国。长老此来。数以自义难破他宗。众中必有未离欲者知是世亲。恐当相害。因此遂归本国。至而未久。造俱舍论六百行颂。遣门人寄往迦湿弥罗。时彼国王及诸僧众。闻皆欣悦。严饰幢幡华香伎乐。出境来迎标颂香象。前后引从至国。寻读。咸谓弘我宗义无不欢庆。时彼悟入。告众人曰。此非专弘汝义。何事须欢。颂有传说之言。似相调耳。如其不信请释即知。于是。国王及诸僧众。发使往请。并奉珠珍。论主受请为释本文。凡八千颂。还遣寄往。果如悟入所言也　论主意朋经部。于本处学心生疑惑。所以。于此俱舍论颂文。往往置斯传说之语。显非亲闻也</p>
<p>何法名为至说对法耶者。此下大文第二明正宗。前解正宗。虽有三说。今依初说　就正宗中。一明前八品。二明后一品。就前八品中。一总标章。二别解释。此下总标　问何法名为彼无漏慧所以间择法。因此传佛说能简择对法耶。举能简择问所简择。虚空非择灭。虽非是彼无漏慧缘。答文义便兼明彼二　又解。彼者。有漏。无漏慧。以颂答中亦说虚空．非择灭故</p>
<p>颂曰至别得非择灭者。此即颂答。此三行颂。标前八品名总标纲要分初一句。总明有漏．无漏法。标界．根二品。次三句。别明有漏法。标世．业．随眠三。后两行颂。别明无漏法。标贤圣．智．定三品。前之序分及此总标。以文少故。寄在界品中明　又解。此颂但标界．根二品。以此三颂通明有漏．无漏法故。又解。此颂唯标界品。于界品中初标显故</p>
<p>论曰至谓有漏无漏者。此释初句</p>
<p>有漏法云何者。此下别明有漏。此即问也</p>
<p>谓除道谛余有为法者答。四谛之中苦．集．道谛。是有为法。于中除道谛。余苦．集有为法名有漏</p>
<p>所以者何。征</p>
<p>诸漏于中至自当显说者。释也　漏谓漏泄。即诸烦恼。诸漏。于彼苦．集二谛相应法中。所缘境中。互相随顺。互相增长。相望力齐。故名为等　又解。诸漏。于彼相应法中。所缘境中等皆随顺增长义均名等</p>
<p>缘灭道下。显非有漏。指同下解　佛涅槃后五百年中土火罗缚蠋国法胜论师。造阿毗昙心论中。随生解有漏。至六百年。达磨多罗(此云法救)　以生义有过。如灭．道谛诸漏虽生。而非有漏。改为随增。即无有过。故今论主亦同彼释　又解。缘灭道下。通伏难。伏难意云。苦．集生诸漏即名为有漏。灭．道亦生漏。应亦名有漏。通斯伏难故有此文　又解。此文牒破法胜论师</p>
<p>已辨有漏无漏云何者。此下别明无漏结问</p>
<p>谓道圣谛及三无为者。总答</p>
<p>何等为三者。问数</p>
<p>虚空二灭者何者。问数</p>
<p>择非择灭者。答</p>
<p>此虚空等至名无漏法者。结无漏法</p>
<p>所以者何者。征</p>
<p>诸漏于中不随增故者。答。诸漏。于彼无漏法中不随增故。谓无漏法。性违于漏。必非相应可为漏境。然性相违互不随增。不可对漏说名有漏。若灭道谛。缘不随增。若于虚空非择灭。非缘非随增</p>
<p>于略所说至色于中行者。此中亦应明道圣谛。后文广解故今不释　无为体性。若随事别体乃众多。今总标三。故言略说　虚空但以无碍为性。容受一切诸有为法故。正理论云。虚空容受色等有为(已上论文)虽言容受而不可说虚空体性在此在彼。无方所故。如眼识等　问若不碍故说名虚空。空界色性。亦不碍他。应名虚空。解云。空界色。性虽非能碍。而是所碍。被余色障而开避故。其体不生。世言虚空者。于空界色说虚空声　若尔。无表非能．所碍应名虚空。解云。以从碍生故亦非例　若尔心．心所法。二无为等。非能．所碍。又非碍生。应名虚空。解云。据此义边亦同虚空。从别立名。虚空但以无碍为性。虽标总称即受别名。如色处等。由此虚空无障碍故。能所造色。于中行动。以实住等亦据虚空。据显说行　或行谓生。色于中生　又解。虚空既无方所。不可得言色于中行。而言行者。于空界色中行。空界复由虚空得有。此中解虚空。而言空界色者以粗显细　问虚空体亦不碍无色。何故但言色于中行。解云。虚空。理亦不碍无色。以色相显故偏说之　问无色之法。亦无碍性。如何虚空言不碍无色。解云。无色有为。能起作用。虚空不障名为无碍</p>
<p>择灭即以至名为择灭者。出择灭体。择灭即以离系为性　云何离系。诸有漏法。远离相应．所缘二缚。而能证得解脱涅槃。然彼灭体。离系所显故名择灭　问若离系缚证得择灭　如苦智已生集智未生。见苦所断。犹为集下遍行惑系。如何证灭　修道九品。随断一品乃至前八品。犹后品系。如何证灭。解云。虽断能缚。所缚解脱。证得择灭。然能缚惑有强有弱　一相应缚。谓诸烦恼缚彼同时心．心所法。令于所缘不得自在　二所缘缚。谓惑缘境有毒势力。缚此所缘令不自在。就缘缚中复有其四。一同部同品。二同部异品。三异部同品。四异部异品。并前相应总有五缚。就五缚中断强证灭。断弱非证　言强弱者。一相应缚其力最强。二同部同品缚其力次强。三同部异品缚其力次强。四异部同品缚其力稍弱。五异部异品缚其力最弱　于五缚中。前三是强。后二是弱。若断前三随其所应证得择灭。后之二种能缚力微。非由断彼而证得择灭　如见苦所断法总有二种。相应法为一类。得．四相为一类。相应法具五缚。得与四相除相应缚有余四缚　若苦智已生集智未生。见苦所断相应法。由断相应缚。同部同品缚。同部异品缚故。证得择灭以断强故。得与四相。由断同部同品。同部异品缚故。证得择灭。以断强故　此相应法。得及四相。尔时虽为集下异部同品异品遍行惑缚。以微劣故而证得择灭。又设尔时虽断后四部。见苦所断异部同品异品缚。而不能证后四部无为。未断强故　见所断惑九品一品总断。约所断惑有九品故。所以得说同品异品　如见苦所断。见集。见灭见道所断各有二类。准释可知　修道所断总有三类。染相应法为一类。染相应法上得四相为一类。余有漏法为一类。即是染污色。并此色上得及四相。及不染五蕴　初类具五缚。后二类各有四缚。除相应缚非惑相应故　若断初品染相应法。由断相应缚。同部同品缚。证得无为以断强故。尔时虽为同部异品余八品缚。以劣弱故亦证无为。不同见道。见道九品一品断故。所以同部同品异品俱可说强。修道九品别断。所以同部异品说名为弱　或可。见道同部异品亦名为弱。如诸异生五部杂断。随断前品。犹为未断见惑之所系缚。以劣弱故亦证择灭以此而言。故知是弱。若异部同品异品遍行惑先已断故。设不断彼亦证无为。以缚劣故　初品染得四相。断初品时。由断同部同品缚。以断强故。证得无为。同部异品。异部同品异品皆准前释。如断初品断余八品准释可知　诸余有漏法亦有九品。拟仪相当故。说同品异品。断余有漏法时由断同部同品异品缚。以断强故证得无为。异部同品异品先已断故。设不断彼亦证择灭。以缚劣故又此余有漏法是缘缚断。要断能缘九品惑尽。所缘之法方名为断　问得与四相亦是缘缚。何故随断何品烦恼。彼得四相同证择灭。九品烦恼亦能发得九品色业。何故所发色业。不随彼惑同断证灭。解曰。得与四相虽是缘缚。四相望惑为俱有因。以是亲故。同断同证。得虽非俱有因望惑亦亲。以有此品惑必有得故。无有有惑而无得时所发色业。有无不定。虽有色业时亦有能发惑。自有此品惑而无彼色业。如已舍者。以望惑疏。要断九品方证得灭　问如断善．舍戒。随彼善心发得此戒。彼心若断此戒便舍。惑发色业。随断彼惑时。何故色业非与惑同断。解云。断．舍义别。不可为例。自有断而非舍。如断有漏善等。自有舍而非断。如舍别解脱戒等</p>
<p>择谓简择至故作是说者。释择灭名　谓无漏慧异有漏慧名慧差别　或无染异染名慧差别　此差别慧各别简择四圣谛故　灭体先有。但不成就。由择力所得名为择灭　略力所得但言择灭。择之灭故。名为择灭。依主释也。如牛所驾车名曰牛车。略所驾中言。故作是说。择灭亦尔</p>
<p>一切有漏法同一择灭耶者。问</p>
<p>不尔者。答</p>
<p>云何者。征</p>
<p>随系事别至则为无用者。释　谓随所系诸有漏法事量多少。离系事量多少亦尔　若不尔者。而言诸有漏法同一择灭。于证见苦所断烦恼灭时。应证一切五部所断诸烦恼灭。若如是证者。修余四部所断能对治道。则为无用。前已证故。若言初证少分非全。即一灭体应有多分。一体多分与理相违。故灭随下。体别众多。然诸有情证彼灭时。虽起得别而皆同证</p>
<p>依何义说灭无同类者。难　灭体既多应有同类。经依何义说灭无同类耶</p>
<p>依灭自无至非无同类者。通　依灭自体相望。定无同类因义。亦不与他为同类因。此简苦忍。故彼经中作如是说。非灭自无多体同类　已说择灭者。结　永碍当生至得非择灭者。此释非择灭　谓有法体　而能永碍未来法生。此法本欲碍生法不生。若法不生便起得送与行者。故名得灭　前灭是善。后灭无记。故云异前　名非择灭。此结体也　由择故得名为择灭。得不因择但由阙缘。名非择灭。此释名也　又解。择灭由择故得。非择灭由阙缘得。故言得灭异前　如眼与意识前后相续专一色时。言眼已摄眼识。以见色时必有识故　或言意者。所谓眼识。十二处中亦名意故　或言意者。所谓意处。以七心界皆名意故。若作此解具摄意识及眼识故。眼识同时。意识前后　余色．声．香．味．触等境落谢过去。应缘彼境五识身等。住未来世毕竟不生。由五识等不能缘彼过去境界。缘不具故得非择灭　触等等取法界等中。有与能缘同时为境。如他心智所缘境等　五识身等。等取意识等。以亦有缘同时境故。如他心智等　问法不生时。但由阙缘。何关此灭。答显宗论云。非唯缘阙便永不生。后遇同类缘彼复应生故。谓若先缘阙。彼法可不生。后遇同类缘何障令不起(解云。彼论意说。非唯缘阙令法不生。此法不生亦由灭故)　应知。此灭约得偏说不生。据体实通三世．有为。故婆沙三十二评家云。非择灭如有为法数量。择灭但如有漏法数量　彼论既言如有为量。过去．现在及当生法既有为摄。准知。彼法有非择灭。若言无者。此体不生应无此灭。若言不生方有此灭。此灭含有。应是无常。若言生．不生法其性各定。生法即无。不生即有。故言常者。论不应说阙缘之言。又若尔者。修道无用。由斯理证。故通有为。更有多文不能广引　问此非择灭。诸有情类为皆共得。不共得耶。解云。若外非情共有法上非择灭。即共得。以诸有情共业感故。若内有情不共法上非择灭。即各别得。以诸有情别业感故。故婆沙三十二云。此不快定。于共有法非择灭即共得。于不共法上非择灭即各别得　又解。外非情法及他身中色．香．味．触。相显皆可共受用故。此若阙缘即共起得。五根及心心．所法等。相隐别用。此若阙缘即各别得　又解。诸内外法。随若干有情应令共受用。此各不生。随若干有情应令共受用者。即起得得。此名共得。若唯令自受用者。此法不生。但自起得。名各别得</p>
<p>于法得灭至过现生法者。明得二灭四句差别　虚空无得故不对辨。无得所以如下别明。谓过．现．生法。及不生法。此曰各有有漏．无漏。二四成八　第一句有三法。谓诸有漏过．现．生法。以有漏故得择灭。以过．现．生法　故不得非择灭　第二句有一法。谓不生法无漏有为。以不生故得非择灭。以无漏故不得择灭。以无漏简有漏。有为简无为　第三句有一法。谓彼不生诸有漏法。以有漏故得择灭。以不生故得非择灭　第四句有三法。谓诸无漏过．现．生法。以无漏故不得择灭。以过．现．生法故不得非择灭也</p>
<p>如是已说至何谓有为者。此下第二别解释。就中。初二品总明。后六品别解。就总明中。初界品明体。后根品明用。就明体中。一辨异名。二正辨体。就辨异名中。一明有为。二明有漏。此下第二明有为异名。结牒问起</p>
<p>颂曰至有离有事等者。就颂答中。上两句出体。下两句显异名　等者。等取有果等</p>
<p>论曰至如乳如薪者。为别戒等无漏五蕴故言色等以色等五具摄有为。故。此偏说　缘谓四缘。随其所应众缘聚集共所作故。名曰有为。必无有少法一缘所生　伏难意曰。过．现众缘造可得名有为。未来既未造。如何名有为。故今通言。是彼过．现有为类故。亦名有为。未来无妨。如儿饮名乳。在乳房中亦名乳者。饮流类故。正烧名薪。未烧名薪。烧流类故</p>
<p>此有为法至所吞食故者。此有为法亦名世路。谓有为法于此世中行。过去法是已行性。现在法是正行性。未来法是当行性。诸不生法是彼类故。立名无失。以世为路故名世路。有财释也。故正理云。色等五蕴生灭法故。未来．现在．过去路中而流转故　又解。世无别体。依法而立。法是世所依名之为路。谓过去法是世已行性。现在法是世正行性。未来法是世当行性。世之路故名为世路。依主释也　无常四相是能吞食。诸有为法是所吞食。此所吞食法是可破坏故名世。是无常所依故名路。即世名路持业释也。故真谛师云。路为行所食。如万里之路。行行不已。终路则尽极。五蕴亦尔。为无常所行故终即灭尽</p>
<p>或名言依至十八界摄者。此有为法亦名言依　言谓语言。以声为体。此言所依。即名及义。以言依名及义转故　名俱义者。谓名及与义。俱行三世义。于三世中或名前义后。或名后义前。或名义同时。能诠所诠虽同或异。同堕世摄皆可说俱。此名与义望能说言。复同堕世有用亲故。故是言依由此。无为是离世法。望能说言无用疏远。虽亦是义。言亦能说而非言依　又解。名如前说。言俱义者。谓义与言俱同堕世故　又解。俱者通名及义。谓名俱。义俱。此名及义。与言俱也。若义若名。可俱说故。同堕世故。名之为俱。名．义望言三世同异。如应说俱。故婆沙十五云。胁尊者言。有为诸法。与言可有俱时转义。故立言依。无为不然。是故不说(已上论文)如是言依具摄一切有为诸法。若不尔者。而但执名为言依体。相违品类足论。彼说言依十八界摄</p>
<p>问如正理论引品类足论云。由此善通品类足论。彼说言依五蕴所摄。何故两论引文不同。解云。此论正理各引少分。婆沙十五具说。故。彼论云。问言依以何为自性。答品类足论说。言依十八界。十二处。五蕴所摄　又解。此论为遮唯执言依名为体者故。偏引彼十八界文。正理为破言依亦通无为者执故。偏引五蕴文也。各引一边并无违害　问婆沙一说。名是言依。义。是言展转依。一说名义俱是言依。既有二师。此论言依。为同何者。解云。或同前师。或同后师。皆无有妨。问何故说名不说句文。解云。言名影显。或举初显后</p>
<p>或名有离至有彼离故者。此有为法亦名有离。离谓永离。即是涅槃。以此涅槃永能舍离一切有为。一切有为有彼离故。如有财者名为有财。是故圣道犹如船筏。亦应舍离。如契经言。法尚应舍。何况非法</p>
<p>或名有事至传说如此者。此有为法亦名有事。事是因义。有为诸法从因生故。名为有事　经部释。事是体。有为有体。无为无体　论主意朋经部。不信事因。故云传说如此　如是等类至差别众名者。结</p>
<p>于此所说至见处三有等者。此下第二明有漏众名。牒前举颂　等谓等取有染等四</p>
<p>论曰此何所立者。问　于此有漏复何所立</p>
<p>谓立取蕴至如华果树者。答　于此有漏谓立取蕴。此取蕴不但名取蕴。亦名为蕴　或有唯蕴而非取蕴。谓无漏行。蕴名通故　火从草糠生名草糠火。蕴从取生故名取蕴。从因为名。烦恼名取能执取故。依主释也。臣属于王名帝王臣。蕴属于取故名取蕴。从属为名　树生华果名华果树。蕴能生取故名取蕴。从果为名</p>
<p>此有漏法至犹如有漏者。烦恼乖违故立诤名　触动善品损害自他。此释诤名</p>
<p>诤随增故名为有诤。犹如前说漏随增故名为有漏。此释有诤</p>
<p>亦名为苦违圣心故者。此有漏法亦名为苦。有漏苦果流转无常。凡夫不觉。圣者厌之。是故但说违于圣心</p>
<p>亦名为集能招苦故者。此有漏法亦名为集。招苦果故</p>
<p>亦名世间至有对治故者。此有漏法亦名世间　可毁坏故。简异无为　有对治故。简异道谛</p>
<p>亦名见处至随增眠故者。此有漏法亦名见处。见谓五见。见住有漏法中随顺增长眠行相故。行相微细说之为眠　问漏取诤中亦摄于见。贪等诸惑亦皆随增。何故此中偏标五见。解云。依正理论四门废立。一一切种。二一切时。三无差别。四坚执不动。解云。彼论云。遍缘五部名一切种。或遍缘六境名一切种　任运而起名一切时。或可意．不可意中平等皆起名一切时　体无异相名无差别　执境坚固名坚执不动　贪．嗔．慢三。虽缘五部或缘六境名一切种。非一切时。遇缘起故。或贪．慢于可意时起。嗔于不可意时起。皆不遍故非一切时</p>
<p>无明虽一切时非无差别。以有独头．相应差别故。言非无差别　疑虽无差别。而非坚执不动　唯此五见具有四义。从强别标</p>
<p>亦名三有至三有摄故者。此有漏法亦名三有。三有即是欲有色有及无色有。与三有为因。因即集谛。与三有为依。依即苦谛。复是三有摄故。具斯三义故名三有　如是等类至随义别名者。结</p>
<p>如上所言至色蕴者何者。此下第二正辨体。就中。一总辨体性。二别释名义。三诸门分别。就总辨体中。一正出体。二明总摄。三数开合。就第一正出体中。一明色蕴。二明三蕴。三明识蕴。就第一明色蕴中。一正立蕴。二立处．界。就立蕴中。一开章．二明别释。此即开章牒前问起</p>
<p>颂曰至立色蕴名者。此即答也　若如经部不立无表也。觉天不立所造色。大乘于法处中更立多色。此宗唯依十一色量立色蕴名　简异心所中触故言所触</p>
<p>此中先应说五根相者。此下第二别释就中。一释五根。二释五境。三释无表。此即第一释五根。结前问起</p>
<p>颂曰至名眼等五根者。颂答　言彼识依净色者。五理意云。前彼识依。简耳等四根。后净色言。简无间灭意　又正理云。前言显同分．眼。后言显彼同分．眼　又解。色通十一处。依言简境。依通六根。净言简意。净通五根及信。色言简信　又解。若具彼识依净色方名眼等。随有所阙不名眼等。若唯言彼识依。不言净色。即滥等无间依。五识亦以意为依故。故五事论第一云。唯说识依滥无间意。但言净色五体应同。故净色言简无间意。与眼等识为所依彼言。显眼等根差别有五(已上论文)若唯言彼识净不言依色。信亦是净。应名眼等　若唯言彼识色不言依净。十一种色通名色故。皆应名眼等　若但言彼识依净不言色。信是其净。体非是依。用识为依容有财释。为遮此释故置色言。显属主释。故正理云。如是释者。为遣疑难。须置色言。若识依言。就有财释则应净信是眼等根。故置色言。为简此释。无有一法以识为依色而是净可为此释。是故色言甚为有用(已上论文)若但言彼识依色不言净。扶根四境。亦名能为依。复通名色。应名眼等　若但言彼识净色。不言依。清池明镜。亦是净色应名眼等。若具足说依净色三方无有失　若但言依净色不言彼识。五体应同。显眼等根差别有五故言彼识　若但言彼识不言依净色。眼等五识应名眼等　或可。此中应言彼识所依净色。若不言所但言依者。即滥身根。身望四识。亦是依净色。而非所依。故颂依言显所依也</p>
<p>论曰至如是广说者。颂中彼字。文有两释。此即初释。此言彼者。彼色等境。谓五识身缘彼五境。故言彼识。彼识所依净色名根。引经意证根是净色</p>
<p>或复彼者至如是广说者。第二释彼言。彼即彼根。彼识所依名为眼等。论言眼识等。明知彼根非境</p>
<p>已说五根次说五境者。此下第二释五境结前问起</p>
<p>颂曰至触十一为性者。颂答　印度造颂皆依声明。若先香后味即犯声。若先味后香即不犯声。今依本翻故味先香后　又正理云。越次说者。显彼境识生无定故。谓彼五识起时不定次第</p>
<p>论曰至不正为后者。就长行中。一解五境。二明生识总别。此下解五境。文即为五　所见名色。就解色境中。一出色体。二辨四句　就出色体中总有三说。此即初解释颂色二　一显。二形　显色有四。青黄赤白。是本显色　余光．影．明．闇．云．烟．尘．雾八种显色是此四色差别建立　光是黄摄。日初出时见赤色者余物映故。或光是赤摄。或光是黄．赤色摄　影．闇青色摄　明通青．黄．赤．白色摄。皆有明故　云．烟．尘．雾皆通青．黄．赤．白色摄　问光等八色是四差别。宁非是假。解云论其本色但是青．黄．赤．白四种。于此四中随义差别立余八名。各有实体而非是假　问云．烟．尘．雾若显色收。如何四句之中是俱句摄　一解云．云．烟．尘．雾是显非形。相状显彰名之为显。质碍粗着因触可忆知。长．短等说之为形。云．烟．尘．雾无此碍用。故显非形。此即理证。又诸论中。形．显二种说云等四皆显色摄。若亦通形何故不说。此即文证。然诸论说云等四种俱句摄者。谓此四色实非长等。似长等现。意识缘彼胜解力故起长等解。如不净观。虽缘实色。胜解力故作青瘀等解。以此四色。显中稍粗生长等解。故俱句摄。影．光．明．闇。在于空中自体疏散。托质方现。以微细故不同云等　第二解云。云．烟．尘．雾通显及形。诸论皆说俱句摄故。然诸论中说云等四显色摄者。生显智强故俱偏显摄　问若据生显智强即显摄者。四句分别应初句收。如何乃是俱句所摄。解云。四句之中前两单句。虽据生智强说。若于此聚有别新生形．显色者。立两单句。云等四色虽显强形。无别新生显．形俱故。生智非过希奇。所以非初句摄　第三解云。云．烟．尘．雾。是显色摄。同第一解。然说俱句者。是余师义　第四解云。云．烟．尘．雾。通显及形。同第二解。然说显者是余师义也</p>
<p>或二十者至影光明闇者。第二解色或二十。此与前说开合为异。亦无有妨</p>
<p>青黄赤白。现见可知　言长短者。长．短极微各有别体。相杂而住。形长见短。形短见长　问若长．短等别有极微。何故婆沙一百三十六云。应知极微是最细色。非长．短．方．圆等。解云。婆沙据别一微。是最细分更不可折。非眼所见言非长等。此论据见已去。有实体类故。成长等故。故名长等。若泛明长．短亦通假．实。若二十种色中长．短相对。以实对实。若通约诸假聚相对辨长．短。即以假对假。故婆沙第九解诸有中。第三师云。五相待有。谓此彼岸长短事等　又解。可量已去名长。不可量者名短。世间形长说为短者。于彼长中假说为短。如于重中假说为轻　问此短极微既有众多。如何说彼而不可量。解虽有多体。而不可量。如轻极微虽有多体。而不可秤。短极微虽多。而不可量。若言眼见宁不可量。显亦眼见。应当可量。若言同聚应可量者。香等同聚应亦可量。此既杂住而不可量。短与长杂亦不可量　方谓界方　圆谓团圆中凸名高　中凹名下　问长与高何别。短与下何殊。解云。长．短据四边。高．下据处中。然世人言此物高．下。于长．短中说高．下故　又解。长．短据横。高．下约竖。世间言竖名长．短者。于高．下中说长．短故　龙气名云。火气名烟　风吹细土。名尘　余色如文自释　问像色二十种色中。何色所收。解云。显摄非形。夫是形色。必依极碍能表有形。镜等中像。触不能了。犹如影等。故非是形。言见形者。似形非实。如镜中火似火非真。于显色中如其所应。青．黄．赤．白四色所摄。说像是显非是形色。广如正理三十四说。所以得知非余显者。有光之处必无有影。光中像现。故像非影。说像非影广如正理　像非余显虽未见文。准影可知。既光中像现。表像非影。准知光中像现。表像非闇。既光中像现。像非影闇。准知影中像现。像非光明　若言光中像现即是光摄。影中像现即是影摄　此亦非理。日焰名光。非日焰故。障光明生名影。非障起故　云．烟．尘．雾。亦显亦形。理非像色。像色非形故。有说。云等是显色者。此非定证　又在空中理非像故</p>
<p>有余师说至第二十一者。第三叙异说</p>
<p>谓妙高山四边空中。各一显色。名空一显色。故正理三十四云。空一显色。谓见空中苏迷庐山所现纯色　问空一显色以何为体。解云。以空界色为体。故正理论第一云。有说色有二十一种。空一显色第二十一。是即空界色差别　问若以空界色为体者。何故识身论第十一云。空一显色此即如彼青．黄．赤．白。准彼论文。即以青．黄．赤．白为体。解云。彼论言如彼青．黄赤白者。谓妙高山四边空中。各现一色。名空界色。如之言似。此空一显色。似彼青．黄．赤．白非即是也</p>
<p>或可。如之言是。此空一显色。即是彼青．黄．赤．白　问准诸论文。此空界色。以影．光．明．闇为体。如何乃说青．黄．赤．白。解云。青．黄．赤．白有其二类。若即质青等。非空界色。若妙高四边离质青等。亦是空界色　又解。此空界色虽以光．影．明．闇为体。然彼光．影．明．闇。若据正显。随其所应亦是青．黄．赤．白所摄。故正理云。青等四种。是正显色。云等八种。是此差别(已上论文)若言青等据本以说。若言光等据末以论。各据一义并不相违　问空一显色。即是空界色。空界色是光．影．明．闇。未知。空一显色。于影．光．明．闇中以何为体。解云。若据一切空界色。即以光．影．明．闇为体。若据别相。即四色不定。此中言空一显色是空界色者。此空界色以明为体。妙高山体四宝所成。宝现空中。即是明色。故诸论说。宝焰名明。以此故知。非光．影．闇。日焰名光。彼非日焰故非是光。障光．明生。于中余色可见名影。翻此为闇。非由障生故非是影。于中见色故非是闇。由斯理证定知是明。故此明色即是青．黄．赤．白差别。若作此释。空一显色。余师所说正义无违。然别说者为显差别</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 