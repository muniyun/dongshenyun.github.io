<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一三七）中阿含大品世间经第二十一(第三念诵)<br>
<br>
我闻如是<br>
<br>
一时。佛游舍卫国。在胜林给孤独园<br>
<br>
尔时。世尊告诸比丘。如来自觉世间。亦为他说。如来知世间。如来自觉世间习。亦为他说。如来断世间习。如来自觉世间灭。亦为他说。如来世间灭作证。如来自觉世间道迹。亦为他说。如来修世间道迹。若有一切尽普正。有彼一切如来知见觉得。所以者何。如来从昔夜觉无上正尽之觉。至于今日夜。于无余涅槃界。当取灭讫。于其中间。若如来口有所言说。有所应对者。彼一切是真谛。不虚不离于如。亦非颠倒。真谛审实。若说师子者。当如说如来。所以者何。如来在众有所讲说。谓师子吼。一切世间。天及魔．梵．沙门．梵志。从人至天。如来是梵有。如来至冷有。无烦亦无热。真谛不虚有。于是。世尊说此颂曰<br>
<br>
　知一切世间　　出一切世间<br>
　说一切世间　　一切世如真<br>
　彼最上尊雄　　能解一切缚<br>
　得尽一切业　　生死悉解脱<br>
　是天亦是人　　若有归命佛<br>
　稽首礼如来　　甚深极大海<br>
　知已亦修敬　　诸天香音神<br>
　彼亦稽首礼　　谓随于死者<br>
　稽首礼智士　　归命人之上<br>
　无忧离尘安　　无碍诸解脱<br>
　是故当乐禅　　住远离极定<br>
　当自作灯明　　无我必失时<br>
　失时有忧戚　　谓堕地狱中　<br>
<br>
佛说如是。彼诸比丘闻佛所说。欢喜奉行<br>
<br>
世间经第二十一竟(三百九十六字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>