<center>
<div>
<div>
<div><br></div>
<center>
<div>文殊菩萨一百四十一愿，出自《大方广佛华严经·净行品》</div></center>
<div><br></div>
<div>文殊菩萨告诫世人生活心法，叙述善用其心的诸多方法，</div>
<div>学佛者读诵、实际运用于日常生活过程中，思维会发生翻天覆地的变化，</div>
<div>于佛信力不退转。具足众善,于一切法,皆得自在,获一切胜妙功德。持之以恒，可成就佛果。</div>
<div><br></div>
<div><br></div>
<center>
<div>　　十一愿在家愿</div>
<div><br></div>
<div>　　菩萨在家，当愿众生，知家性空，免其逼迫。</div>
<div><br></div>
<div>　　孝事父母，当愿众生，善事於佛，养护一切。</div>
<div><br></div>
<div>　　妻子集会，当愿众生，冤亲平等，永离贪著。</div>
<div><br></div>
<div>　　若得五欲，当愿众生，拔除欲箭，究竟安稳。</div>
<div><br></div>
<div>　　伎乐聚会，当愿众生，以法自娱，瞭伎非实。</div>
<div><br></div>
<div>　　若在宫室，当愿众生，入於圣地，永除秽欲。</div>
<div><br></div>
<div>　　著璎珞时，当愿众生，舍诸伪饰，到真实处。</div>
<div><br></div>
<div>　　上升楼阁，当愿众生，升正法楼，彻见一切。</div>
<div><br></div>
<div>　　若有所施，当愿众生，一切能舍，心无碍著。</div>
<div><br></div>
<div>　　众会聚集，当愿众生，舍众聚法，成一切智。</div>
<div><br></div>
<div>　　若在厄难，当愿众生，随意自在，所行无碍。</div>
<div><br></div>
<div><br></div>
<div>　　十五愿明出家戒愿</div>
<div><br></div>
<div>　　舍居家时，当愿众生，出家无碍，心得解脱。</div>
<div><br></div>
<div>　　入僧伽蓝，当愿众生，演说种种，无乖诤法。</div>
<div><br></div>
<div>　　诣大小师，当愿众生，巧事师长，习行善法。</div>
<div><br></div>
<div>　　请求出家，当愿众生，得不退法，心无障碍。</div>
<div><br></div>
<div>　　脱去俗服，当愿众生，勤修善根，舍诸罪轭。</div>
<div><br></div>
<div>　　剃除须发，当愿众生，永离烦恼，究竟寂灭。</div>
<div><br></div>
<div>　　著袈裟衣，当愿众生，心无所染，具大仙道。</div>
<div><br></div>
<div>　　正出家时，当愿众生，同佛出家，救护一切。</div>
<div><br></div>
<div>　　自归於佛，当愿众生，绍隆佛种，发无上意。</div>
<div><br></div>
<div>　　自归於法，当愿众生，深入经藏，智慧如海。</div>
<div><br></div>
<div>　　自归於僧，当愿众生，统理大众，一切无碍。</div>
<div><br></div>
<div>　　受学戒时，当愿众生，善学於戒，不做众恶。</div>
<div><br></div>
<div>　　受阇黎教，当愿众生，具足威仪，所行真实。</div>
<div><br></div>
<div>　　受和尚教，当愿众生，入无生智，到无依处。</div>
<div><br></div>
<div>　　受具足戒，当愿众生，具诸方便，得最胜法。</div>
<div><br></div>
<div><br></div>
<div>　　七愿就坐禅观愿</div>
<div><br></div>
<div><br></div>
<div>　　若入堂宇，当愿众生，升无上堂，安住不动。</div>
<div><br></div>
<div>　　若敷床座，当愿众生，开敷善法，见真实相。</div>
<div><br></div>
<div>　　正身端坐，当愿众生，坐菩提座，心无所著。</div>
<div><br></div>
<div>　　结跏趺坐，当愿众生，善根坚固，得不动地。</div>
<div><br></div>
<div>　　修行於定，当愿众生，以定伏心，究竟无余。</div>
<div><br></div>
<div>　　若修於观，当愿众生，见如实理，永无乖诤。</div>
<div><br></div>
<div>　　舍跏趺坐，当愿众生，观诸行法，悉归散灭。</div>
<div><br></div>
<div><br></div>
<div>　　六愿将行披挂愿</div>
<div><br></div>
<div>　　下足住时，当愿众生，心得解脱，安住不动。</div>
<div><br></div>
<div>　　若举於足，当愿众生，出生死海，具众善法。</div>
<div><br></div>
<div>　　著下裙时，当愿众生，服诸善根，具足惭愧。</div>
<div><br></div>
<div>　　整衣束带，当愿众生，检束善根，不令散失。</div>
<div><br></div>
<div>　　若著上衣，当愿众生，获胜善根，至法彼岸。</div>
<div><br></div>
<div>　　著僧伽黎，当愿众生，入第一位，得不动法。</div>
<div><br></div>
<div><br></div>
<div>　　七愿澡漱盥洗愿</div>
<div><br></div>
<div>　　手执杨枝，当愿众生，皆得妙法，究竟清净。</div>
<div><br></div>
<div>　　嚼杨枝时，当愿众生，其心调净，噬诸烦恼。</div>
<div><br></div>
<div>　　大小便时，当愿众生，弃贪嗔痴，蠲除罪法。</div>
<div><br></div>
<div>　　事讫就水，当愿众生，出世法中，速疾而往。</div>
<div><br></div>
<div>　　洗涤形秽，当愿众生，清净调柔，毕竟无垢。</div>
<div><br></div>
<div>　　以水盥掌，当愿众生，得清净手，受持佛法。</div>
<div><br></div>
<div>　　以水洗面，当愿众生，得净法门，永无垢染。</div>
<div><br></div>
<div><br></div>
<div>　　五十五愿乞食行道愿</div>
<div><br></div>
<div>　　手执锡杖，当愿众生，设大施会，示如实道。</div>
<div><br></div>
<div>　　执持应器，当愿众生，成就法器，受天人供。</div>
<div><br></div>
<div>　　发趾向道，当愿众生，趣佛所行，入无依处。</div>
<div><br></div>
<div>　　若在於道，当愿众生，能行佛道，向无余法。</div>
<div><br></div>
<div>　　涉路而去，当愿众生，履净法界，心无障碍。</div>
<div><br></div>
<div>　　见升高路，当愿众生，永出三界，心无怯弱。</div>
<div><br></div>
<div>　　见趣下路，当愿众生，其心谦下，长佛善根。</div>
<div><br></div>
<div>　　见斜曲路，当愿众生，舍不正道，永除恶见。</div>
<div><br></div>
<div>　　若见直路，当愿众生，其心正直，无谄无诳。</div>
<div><br></div>
<div>　　见路多尘，当愿众生，远离尘坌，获清净法。</div>
<div><br></div>
<div>　　见路无尘，当愿众生，常行大悲，其心润泽。</div>
<div><br></div>
<div>　　若见险道，当愿众生，住正法界，离诸罪难。</div>
<div><br></div>
<div>　　若见众会，当愿众生，说甚深法，一切和合。</div>
<div><br></div>
<div>　　若见大柱，当愿众生，离我诤心，无有忿恨。</div>
<div><br></div>
<div>　　若见丛林，当愿众生，诸天及人，所应礼敬。</div>
<div><br></div>
<div>　　若见高山，当愿众生，善根超出，无能至顶。</div>
<div><br></div>
<div>　　见棘刺树，当愿众生，疾得翦除，三毒之刺。</div>
<div><br></div>
<div>　　见树叶茂，当愿众生，以定解脱，而为荫映。</div>
<div><br></div>
<div>　　若见花开，当愿众生，神通等法，如花开敷。</div>
<div><br></div>
<div>　　若见树花，当愿众生，众相如花，具三十二。</div>
<div><br></div>
<div>　　若见果实，当愿众生，获最胜法，证菩提道。</div>
<div><br></div>
<div>　　若见大河，当愿众生，得预法流，入佛智海。</div>
<div><br></div>
<div>　　若见陂泽，当愿众生，疾悟诸佛，一味之法。</div>
<div><br></div>
<div>　　若见池沼，当愿众生，语业满足，巧能演说。</div>
<div><br></div>
<div>　　若见汲井，当愿众生，具足辩才，演一切法。</div>
<div><br></div>
<div>　　若见涌泉，当愿众生，方便增长，善根无尽。</div>
<div><br></div>
<div>　　若见桥道，当愿众生，广度一切，犹如桥梁。</div>
<div><br></div>
<div>　　若见流水，当愿众生，得善意欲，洗除惑垢。</div>
<div><br></div>
<div>　　见修园圃，当愿众生，五欲圃中，耘除爱草。</div>
<div><br></div>
<div>　　见无忧林，当愿众生，永离贪爱，不生忧怖。</div>
<div><br></div>
<div>　　若见园苑，当愿众生，勤诸修行，趣佛菩提。</div>
<div><br></div>
<div>　　见严饰人，当愿众生，三十二相，以为严好。</div>
<div><br></div>
<div>　　见无严饰，当愿众生，舍诸饰好，具头陀行。</div>
<div><br></div>
<div>　　见乐著人，当愿众生，以法自娱，欢爱不舍。</div>
<div><br></div>
<div>　　见无乐著，当愿众生，有为事中，心无所乐。</div>
<div><br></div>
<div>　　见欢乐人，当愿众生，常得安乐，乐供养佛。</div>
<div><br></div>
<div>　　见苦恼人，当愿众生，获根本智，灭除众苦。</div>
<div><br></div>
<div>　　见无病人，当愿众生，入真实慧，永无病恼。</div>
<div><br></div>
<div>　　见疾病人，当愿众生，知身空寂，离乖诤法。</div>
<div><br></div>
<div>　　见端正人，当愿众生，於佛菩萨，常生净信。</div>
<div><br></div>
<div>　　见丑陋人，当愿众生，於不善事，不生乐著。</div>
<div><br></div>
<div>　　见报恩人，当愿众生，於佛菩萨，能知恩德。</div>
<div><br></div>
<div>　　见背恩人，当愿众生，於有恶人，不加其报。</div>
<div><br></div>
<div>　　若见沙门，当愿众生，调柔寂静，毕竟第一。</div>
<div><br></div>
<div>　　见婆罗门，当愿众生，永持梵行，离一切恶。</div>
<div><br></div>
<div>　　见苦行人，当愿众生，依於苦行，至究竟处。</div>
<div><br></div>
<div>　　见操行人，当愿众生，坚持志行，不舍佛道。</div>
<div><br></div>
<div>　　见著甲胄，当愿众生，常服善铠，趣无师法。</div>
<div><br></div>
<div>　　见无铠杖，当愿众生，永离一切，不善之业。</div>
<div><br></div>
<div>　　见论议人，当愿众生，於诸异论，悉能摧伏。</div>
<div><br></div>
<div>　　见正命人，当愿众生，得清净命，不矫威仪。</div>
<div><br></div>
<div>　　若见於王，当愿众生，得为法王，恒转正法。</div>
<div><br></div>
<div>　　若见王子，当愿众生，从法化生，而为佛子。</div>
<div><br></div>
<div>　　若见长者，当愿众生，善能明断，不行恶法。</div>
<div><br></div>
<div>　　若见大臣，当愿众生，恒守正念，习行众善。</div>
<div><br></div>
<div><br></div>
<div>　　二十二愿入城乞食愿</div>
<div><br></div>
<div><br></div>
<div>　　若见城郭，当愿众生，得坚固身，心无所屈。</div>
<div><br></div>
<div>　　若见王都，当愿众生，功德共聚，心恒喜乐。</div>
<div><br></div>
<div>　　见处林薮，当愿众生，应为天人，之所叹仰。</div>
<div><br></div>
<div>　　入里乞食，当愿众生，入深法界，心无障碍。</div>
<div><br></div>
<div>　　到人门户，当愿众生，入於一切，佛法之门。</div>
<div><br></div>
<div>　　入其家已，当愿众生，得入佛乘，三世平等。</div>
<div><br></div>
<div>　　见不舍人，当愿众生，常不舍离，胜功德法。</div>
<div><br></div>
<div>　　见能舍人，当愿众生，永得舍离，三恶道苦。</div>
<div><br></div>
<div>　　若见空钵，当愿众生，其心清净，空无烦恼。</div>
<div><br></div>
<div>　　若见满钵，当愿众生，具足成满，一切善法。</div>
<div><br></div>
<div>　　若得恭敬，当愿众生，恭敬修行，一切佛法。</div>
<div><br></div>
<div>　　不得恭敬，当愿众生，不行一切，不善之法。</div>
<div><br></div>
<div>　　见惭耻人，当愿众生，据惭耻行，藏护诸根。</div>
<div><br></div>
<div>　　见无惭耻，当愿众生，舍离无惭，住大慈道。</div>
<div><br></div>
<div>　　若得美食，当愿众生，满足其愿，心无羡欲。</div>
<div><br></div>
<div>　　得不美食，当愿众生，莫不获得，诸三昧味。</div>
<div><br></div>
<div>　　得柔软食，当愿众生，大悲所熏，心意柔软。</div>
<div><br></div>
<div>　　得粗涩食，当愿众生，心无染著，绝世贪爱。</div>
<div><br></div>
<div>　　若饭食时，当愿众生，禅悦为食，法喜充满。</div>
<div><br></div>
<div>　　若受味时，当愿众生，得佛上味，甘露满足。</div>
<div><br></div>
<div>　　饭食已讫，当愿众生，所作皆办，具诸佛法。</div>
<div><br></div>
<div>　　若说法时，当愿众生，得无尽辩，广宣法要。</div>
<div><br></div>
<div><br></div>
<div>　　五愿还归洗浴愿</div>
<div><br></div>
<div><br></div>
<div>　　从舍出时，当愿众生，深入佛智，永出三界。</div>
<div><br></div>
<div>　　若入水时，当愿众生，入一切智，知三世等。</div>
<div><br></div>
<div>　　洗浴身体，当愿众生，身心无垢，内外光洁。</div>
<div><br></div>
<div>　　盛暑炎毒，当愿众生，舍离众恼，一切皆尽。</div>
<div><br></div>
<div>　　暑退凉初，当愿众生，证无上法，究竟清凉。</div>
<div><br></div>
<div><br></div>
<div>　　十愿习诵礼赞愿</div>
<div><br></div>
<div>　　讽诵经时，当愿众生，顺佛所说，总持不忘。</div>
<div><br></div>
<div>　　若得见佛，当愿众生，得无碍眼，见一切佛。</div>
<div><br></div>
<div>　　谛观佛时，当愿众生，皆如普贤，端正严好。</div>
<div><br></div>
<div>　　见佛塔时，当愿众生，尊重如塔，受天人供。</div>
<div><br></div>
<div>　　敬心观塔，当愿众生，诸天及人，所共瞻仰。</div>
<div><br></div>
<div>　　顶礼於塔，当愿众生，一切天人，无能见顶。</div>
<div><br></div>
<div>　　右绕於塔，当愿众生，所行无逆，成一切智。</div>
<div><br></div>
<div>　　绕塔三匝，当愿众生，勤求佛道，心无懈歇。</div>
<div><br></div>
<div>　　赞佛功德，当愿众生，众德悉具，称叹无尽。</div>
<div><br></div>
<div>　　赞佛相好，当愿众生，成就佛身，证无相法。</div>
<div><br></div>
<div><br></div>
<div>　　三愿寤寐睡眠愿</div>
<div><br></div>
<div>　　若洗足时，当愿众生，具神足力，所行无碍。</div>
<div><br></div>
<div>　　以时寝息，当愿众生，身得安稳，心无动乱。</div>
<div><br></div>
<div>　　睡眠始寤，当愿众生，一切智觉，周顾十方。</div>
<div><br></div>
<div><br></div>
</center>

</div>
