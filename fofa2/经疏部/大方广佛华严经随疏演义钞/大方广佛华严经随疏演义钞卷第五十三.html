<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经随疏演义钞卷第五十三</p>
<p>　　　　唐清凉山大华严寺沙门澄观述</p>
<p>疏。论云。一切所说下。第二标举显通。法之体状目之为相。义别为门。又由此通入证智中故</p>
<p>疏。此言说解释下。第三彰其立意。先举论此显下。疏释即贤首意。为显一乘圆教法界缘起。无尽圆融自在相即。无碍容持乃至因陀罗网无穷理事等。此义现前一断一切断。一证一切证。乃至即具普贤圆因十佛境界故。此言说者。约教道解释故。后勿以下释除事之言。论中但云谓阴界入等。今疏加执取之言以释论意。意不令人随事执取。非阴界体不具六相故。远公云。如阴等色。非受想乃至非识。如是一切以其别相无总相故。不得将别对总说成之与坏。故曰不具。若就体性一一阴等悉具六相。如向泛就诸法中辨。疏言六相者下。第四列名略释。先须总识其相。一总相者。一含多德故。二别相者。多德非一故。三同相者。多义不相违故。四异相者。多义不相似故。五成相者。由此诸义缘起成故。六坏相者。诸缘各住自性不移动故。列名皆是论文。此标下疏参释之。欲分主客先一时出论。论云。总者是根本。入别者余九入。别依止本。满彼本故。同相者入故。异相者增相故。成相者略说故。坏相者广说故。如世界成坏。余一切十句随义类知。释曰。其中有疏可以意得。疏九相渐增者。疏释如摄入是闻慧思义入是思慧。后后胜前。故以渐增为不相似。言揽九缘成一者。成一入故。言分一作九者。九义不同总入随之。故无别一也。然准远公成坏二门。因上异相而有故言成。是略者以彼异中闻思修等体不相应。是故随彼九入复成一入故。名为略。坏是广者。以彼异中闻等九种义不同故。总入随之。分以为九。故云广也。亦可总则揽别而成。别则分总为别。同则别。别带总。异则别。别互乖。成则双揽同异方成。若无异相总不成故。如舍椽梁总皆相似终不成舍。坏则唯别。各住自性故。此三对历然不同。疏又云如世界下。论喻成坏。从犹如下。即疏释论。谓三轮四大等即成刹之缘起。揽为娑婆。故名为成就一分为百亿四天下。无别娑婆称之为坏。非如世界二十劫成二十劫坏。疏亦如梁等下。第五以喻总释。即贤首意。疏余一切十句下。第六举例遍释即论文也。疏别章广显者。即第七指广在余。即贤首教义分齐。彼唯三门一教兴义。二列名略释。三问答料拣。前之二门上已具竟。今但明问答寄就一舍之上辨。其六相例法可知。问何等是总相。答云舍是总相。问此但椽等。何者是舍。答椽等即是舍。独能作舍故离即不成。若尔未有瓦等应即是舍。若未有瓦等不是椽故。以无瓦等对何说椽。若诸缘共出少力共作。不全作者有断常过。但诸少力不成一全舍故舍则断也。不成执有是无因常。今去一椽即非全舍。明椽全成椽即舍也。由此全成便令此椽即瓦栿等以去于椽。即舍便坏则瓦栿等亦皆坏故。故此诸缘皆即是椽舍方善成。一缘既尔。余缘亦然。故缘起法不成。则已成则圆融。第二别相者。椽等诸缘别于总故。若不别者总义不成。由无别时则无总故。是故即以总为别也。问若总即别应不成总。答由即别故。故得成总。如椽即舍故名总相。舍即是椽故名别相。若别不即舍。不是椽故。若舍不即椽。不是舍故。若不相即总在别外即非总也。别在总外即非别也。问若不别者复有何过。答有断常过。谓若无别即无椽等舍不成故。无而执有无因常故。下之四相各有断常。可以意得。第三同相者。椽等诸缘和合作舍。不相违故皆名舍缘。非作余物故。若不同者。诸缘相背则不同。作舍则不成。与总何别。答总相唯望一舍同。则诸缘互望成力义齐。第四异相者。椽等诸缘随自形类相差别故。问异应不同。答由相各异长短等殊。方为舍缘同力成舍。此与别何异。别相诸缘别于一舍。异则诸缘自互相望。第五成相者。由此诸缘舍义得成故。由成舍故椽等名缘。不尔二俱不成。问现见诸缘各住自性。何因得成。答由不作舍。舍方得成。以若作舍失本缘故。舍不得成。今由不作诸缘现在故舍得成。又若不作舍椽不名缘。今既名缘。明知作舍。第六坏相者。椽等诸缘各住自法本不作故。若作舍者即失本法。舍则不成。由不作故舍得成也。又总即一舍别即诸缘同即互不相违。异则诸缘各别成则诸缘办果。坏则各住自法。乃为颂曰。一则是多为总相。多即非一是别相。多类自同成于异。各体别异显于同。一多缘起理妙成。坏住自法恒不作。唯智境界非事识。以此方便会一乘。六相之义略已终矣。疏第二又令得下。十句依利他行。疏文分二。先总明句数开合。言增数十者。依大智度论数法有二。一小二大。以十为十。数狭名小。少减名之为狭。数宽少增名宽名大。七八等名少减。十一十二等名为少增。今据大数名增数十。以十二为十故。疏初句为总下。正释文。先释总句中依论有二解。一就教行解。二教证相对解前中始于地法决定名信。信增名欲。欲是信果故。依欲趣法名为亲近。摄法在心故名忆念。念法不失故说为持。地法是其所持。疏地地皆尔故云十地始终者。疏结释经文。非论文也。十入约次位。始终约行修。行位并举如下经云。复应于诸佛菩萨善知识所。请问第二第三地等相及得果。为欲成就彼地法故等皆其例也。明知地地之内皆有始终。问何故自利云入。利他云始终。答自利以入证为本。故皆云入。利他令知性相。故有始终。疏复有阿含为始下。第二教证相对也。疏中三。初总次别后结示。今初言阿含者梵言。此云净教。既唯以证为终。而行非是证故。前教始行终。并名为始故。疏结云则前皆是教。疏此教证义总有九重下。第二别释也。疏犹下请中字义二藏者。即下如来加请中义。偈云。佛子当承诸佛力。开此法王最胜藏。诸地广智胜妙行。以佛威神分别说。论云。叹此法藏有二种。一义藏成就。二字藏成就。云何义藏。诸地上妙行。即今经胜妙行。论云。行者诸菩萨行。所谓助道法故。妙者真实智故。上者神力胜故。如是显示深妙胜上故。释曰。初是助道真实智即证道。神力胜是不住道。次论云。云何字藏。偈言。分别智地义。即今经诸地。广智及分别说谓十地差别相故。论云。分别说者。说十地差别故。既以分别说为字。明是言教三道皆为义藏。明以行德为证。论以字义为教证故。疏二地前地上相对者。远公云。二约位相对。解行已前依教修行名为阿含。初地已上离言合实说之为证。疏如下请中叹众以地前闻思修等为教净等者。即解脱月叹众堪闻请中文。经云善净深心。此句为总。下九别云。善洁思念善修诸行善集助道。善能亲近百千亿佛。成就无量功德善根。此五别句为教净。次云。舍离痴惑无有垢染。深心信解于佛法中。不随他教名为证净。释曰。以前五句属地前故。疏三真伪相对等者。不与如合随世而修名之为伪。契如为真。疏中先正释。后引证。正释中云即于地中闻思修慧报生识智缘照之解名曰阿含者。此第三教证。不对地前。但就地上而论教证。故云即于地中。总有四法。皆名为教。三慧及报生识智下请分中具明。谓地上菩萨生来即有此智。故云报生识智。非约证如故皆属教可宣示故。真智出言故名为证后下论云下。二引证。即许说分齐中文而是义引。故云闻思修慧是则可说。若具引者。即彼论释经云智起佛境界。非念离心道。非蕴界处门智。知意不及之偈论云。此偈示现思慧及报生识智。是则可说此智非彼境。以不同故。即其文也。疏四修成相对者。引证言义说二大者。即许说分齐中全意。谓如来大仙道等十二偈。分之为二。初七偈义大。后慈悲及愿力下。五偈说大。说大中有证智故云真。有加行后得缘世法故。故云伪。真伪合修义大。中唯明证智。故云舍伪契真。又准下文。解脱月双叹人法请中。此是菩萨最初所行。成就一切佛法故。论云最初所行者。依阿含行故。成就一切佛法者。谓是证智。释曰。此明依修而证。亦修成相对。疏五相实相对等者。其所引文即本分中彰地要胜内文。经云。此是菩萨摩诃萨向菩提最上道。亦是清净光明法门。释曰。上句证下句教。论云叹说者。于中有二义。一者为说阿含。二者为证入义。其论释上句云。增上胜妙法故。疏云增上妙法。论释证句云。大胜妙法者。诸法门中胜故。清净法者。即法体也。光明者。此大乘法。显照一切余法门故。既云照余法。则得修相。既云最上明契本离相。故彼下经自释二句。释初阿含云。所谓说菩萨诸地。释证句云。佛子此处不可思议。所谓诸菩萨随证智。明是相实相对。疏六体德相对等者。谓所成行体为证。成德为教。引炼金喻者。十地皆有炼金之喻。且初地云。是菩萨随所勤修。供养诸佛教化众生。皆以修行清净地法所有善根。悉以回向一切智地。转转明净调柔成就随意堪用。佛子。譬如金师善巧炼金数数入火转转明净调柔成就随意堪用。释曰。火即能炼。喻供养佛等。金即所炼。喻信心慈悲舍等。如世之金在矿石中融治便出。喻真地法与妄和合名曰众生。行人修行至初入地时。出烦恼障。今至地满。复更供养教化众生。如重入火熏发真心。令生信等名为修行清净地法。至二地时。如重以矾石煮之方得清净。初地之时。虽除悭垢微过犹在。至二地时。悭嫉破戒并皆远离如转清净。至三地中。修习净禅令其不退。如秤两不减。四地集起菩提分法。如为庄严具。五地之中。以不住道方便起观修治力故。如砗磲磨莹转更明净。六地以观因缘不住巧智修治力故。如琉璃磨莹光色转盛。七地中具修一切菩提分法益更精妙。如以众妙宝间错庄严转更增胜倍益光明。八地之中无功用修。如持金宝冠置阎浮提主圣正顶上。一切群臣诸庄严具无与等者。九地菩萨智自在修。如善巧金师用作宝冠。转轮圣王以严其首。四天下内一切小王。及诸臣民诸庄严具无与等者。十地菩萨业自在修。譬如金师以上妙金作庄严具。大摩尼宝钿厕其间。自在天王身自服戴。其余人天庄严之具所不能及。释曰。十地皆具金喻。意皆以金喻证。显本性故成信等德。以为教道。是修成故。然云金与钏等者。此经无钏之文。即严身具是。疏七体用相对等者。引文云下珠放光光喻于教。珠体喻证者。即第四地调柔果中。云如摩尼宝清净光轮能放光明。非诸余宝之所能及。风雨等缘悉不能坏。论云。摩尼宝生光喻者。彼证智法明摩尼宝中。放阿含光明入无量法门智处。普照示现。以是义故。此地释名为焰地。即其事也。疏八自分胜进相对等者。引文云下叹金刚藏二力妙智。及辩名为证力坚念教法为阿含者。即大众请中经云。上妙无垢智。无边分别辩。宣畅深美言。第一义相应。念持清净行。谓前四句叹证。念持清净行叹教。论云。初偈叹证力辩才成就。第二偈上句。叹阿含力辩才成就。以证力阿含力故。能有所说。是故赞叹是也。疏九约诠就实相对等者下。引论云。字身住处证智所摄。非无地智名句字身者。即下示说分齐中鸟迹喻也。经云。如空中鸟迹难说难可示。如是十地义。心意不能了。论云。此偈是何义。如鸟行空中迹处不可说相亦不可见。何以故。虚空处鸟迹相不可分别故。非无虚空行迹。如是鸟迹住处名句字身住处。菩萨地智所摄。不可得说。不可得见。不可得闻。何以故。非如声性故。非无地智名句字身。此中深故示义大踊悦。释曰。空处之迹喻教。迹处之空喻证也。然上九重教证。前五前教后证。后四前证后教。又前五教则后后渐宽。证则后后渐狭。后四中证则后后渐宽。教则后后渐狭。疏今当第四者。第三结示兼遮妨难。恐有嫌繁。故以论文但云复有阿含及证。如是次第依初相应知。谓令以阿含为始。以证为终。故云如是次第。依前始终前始后终。云依初相应知。何用广明。疏意恐人教证既多对文生疑。故总并说。岂得为繁。疏次依根本始终有十始终下释别句义。疏文有四。一标指。二总科。三料拣。四正释文。今初。谓菩萨利他行该法界随宜例十耳。二前三地前下总科可知。三此狭前入下。料拣言故此略无者。明有亦无妨。若出所以。此中利他略自所闻。疏一摄始终下。四释文。于中初一句摽名。二牒经。三谓以下释义。此取意释。若具论云。思慧智随所闻义受持说故。谓如经如实说菩萨十地差别方便故。论经加方便之言。谓善巧集成十地之相。今经即差别中收。然论受持即释摽中摄义故。疏云摄持所闻即自摄也。此上释论。称思宣说下。以论释经。若不称思非如实说故。论云思慧智说如实说者。即是摄他。前入即以说为修。此则以说为思。亦是影略。以前说后无修故。以说为修。此中说后有修故。以说为思。疏二欲始终缘念佛法下。以论释经。论具云令证一切佛法故。今谓经明缘念。非是自念。欲令物证所念法故。论云。欲言上品求心者。有二义故。一令物证。二唯缘佛法故。疏三行始终。论释云。观分时中。无漏道品分别修觉相故。论中修字释摽名行字。依念进修名行。行即此经修习故。疏先解修习之言。疏言分别无漏法下。牒经解释。即明地前菩萨于地上法而起观修。但是意识名言分别。次以未证下。释论观分之时即加行位。然观分言论释彼经观字。以论经云观达分别无漏法故。后带相已下。释经分别字。谓带如相故。论名修觉相也。即唯识云。现前立少物。谓是唯识性。以有所得故。非实住唯识。彼论释四加行云。皆带相故未能证实。故说菩萨此四位中犹于现前安立少物。谓是唯识真胜义性。以彼空有相未除故。带相观心有所得故。非实安住真唯识性。彼相灭已方实安住。彼疏释云。心上变如名为少物。此非无相故名带相。若证真时彼相便灭者。即是空所执相。有依他相名空有相位。谓有空相是彼唯识真胜义性。由有此相未证真理。灭空有相方证真故。彼论结云。依如是义故。有颂言。菩萨于定位。观影唯是心。义相既灭除。审观唯自相。如是住内心。知所取非有。次能取亦无。后触无所得。释曰。此则结四加行。谓初二句暖位。次二句顶位。次二句中下忍。次一句即上忍位。合上三句为世第一。末句见位也。疏四证始终。具足论云。四证始终见道时中法无我智方便故。如经善决择大智慧光明方便故。是中善决择者。择中最胜。最胜者法无我智故。大智慧者。过小乘故。光明者。对治无明故。此事中彼时中皆善知故。释曰。此中论有三节。初略释。次引经帖。后是中下随难牒释。今疏摘论锁经。义无遗矣。然经中巧庄严字是相见道。上皆真见道。疏乃当中先释大智。此二见道即唯识第九。今欲释疏须知根源。先当具引彼论。论中先总释偈意已。如上证入中已具引文。今但引二见道。即彼次论云。然此见道略有二种。一真见道。谓即所说无分别智。实证二空所显真现。实断二障分别随眠。虽多刹那事方究竟。而相等故总名一心。释曰。言虽多刹那者。此一心见道以无间解脱并一切胜进故。中间有多刹那论云。有义此中二空二障渐证渐断。以有浅深粗细异故。有义此中二空二障顿证顿断。由意乐力有堪能故。释曰。加行意乐欲俱断故。论曰。二相见道。此复有二。一观非安立谛有三品心。一内遣有情假缘智能除软品分别随眠。二内遣诸法假缘智。能除中品分别随眠。三遍遣一切有情诸法假缘智。能除一切分别随眠。前二名法智。各别缘故。第三名类智。总合缘故。彼疏云。即三心见道。释曰。非安立者即真如也。内谓内身。假者谈其无体。先计有情皆妄所计。但有内心似有情现。今能遣之。缘智者。谓能缘心中。即缘内身为境。遣有情假缘之智。然此中人法二障各分上下。粗者为上。细者为下。合为四类。然二粗者各别除之。以智犹弱未双断故。若上品智方能双断。此即随智说为软等者下也。初智名软。次智名中。胜前劣后后起名上。能断见惑此智最上。然初二智未能殊胜别缘内外身除我法假。第三心时其智上品。广缘内外若我若法。故三别也。言类智者。前智俯故。论云法真见道二空见分。自所断障无间解脱。总别建立名相见道。法者仿学为义。真见道中虽有二空自证分。而见分亲缘真如所以法之。然见分中有无间解脱。随自所断障。虽有四见分无间道中断惑别故。人法二见分各别法之。立初二心。解脱道中证理同故。人法二见总以法之。有第三心故。论云。总别建立名相见道。论云。有义此三即是真见道摄。以相见道缘四谛故。有义此三是相见道。以真见道不别缘故。释曰。论以后义为正。故疏但云相见道有二。论云二缘安立谛有十六心等。前回向品十六智宝处已引。但观上所引论文疏文易了。然疏中有二。先标位云即见道位。通二见道。次大智下牒经以释。当中牒释者大智即是二见道依。依真见道以立相故。故先明真言即真见道者辨位言根本法无我智者出体也。谓即所说无分别智。然唯识论实证二空。今文为简胜二乘故。标法无我言治无明者。根本智用正破迷理无明。疏此智亲证真如下。释善选择大光明言。而善字两用。善观察者实证如故。即上唯识实证二空所显真如。从平等平等下。即前论文正释论偈无得之言。以能证所证俱离二取故。有二平等言离二取相即平等义。若有二取非善观故。疏实断二障下。即全用唯识论文。用释善选择语。二障即烦恼所知。前入就根本能生故云二我。今通就能生所生故云二障。其分别随眠已如前释。疏即相见道下。释相见道中文分三。初正就相见以释庄严。二双就二智以释庄严。三释本论。初中即相见道者。办位也。是后得智者。出体也。故论名方便者。以论证成是后得义。方便即巧者以论会经。疏法真见道种种建立者。释庄严义。具如上引。谓三心十六心。故云种种建立。疏又庄严下。第二双就二智以释庄严。不同前义但用后得。言由得此二善达法界者。法界有事理二智别能了之。亦以无碍二智。了事理无碍法界等也。疏于多百门等者。谓于一念顷得百三昧得见百佛。知百佛神力。能动百世界。能过百佛世界。能照百佛世界。能教化百世界众生。能住寿百劫。能知前后际各百劫事。能入百法门。能示现百身。一一身现百菩萨以为眷属等。故云于多百门皆由二智得自在也。疏论云。此事中下。第三释本论。然古有三释。一云此事中。即真见道。彼时中即前观分之时。二云此事中。同前彼时中。即后修道位中亦须善了。如下发趣果中。须知二地乃至佛果等。三云。此事。即后得相见道中。彼时中即是根本智真见道。皆须善知。今以后义稍正故依傍之而皆属相见道。并是后得故异昔解。以法真见道观彼正证亦后得故。疏相望前真故名为彼者。则相为此也。疏五修道始终等者。修道之义已见入中。疏论云。出世间智智力者。出世间智即根本智。重言智者。即后得智。从以后得下。疏释可知。疏上寄从二地至七地者。以功用行满二僧祇满为一类故。初地二见道。后即是修道。且约地分见属初地故从二说。疏寄入八地至于佛地者。然论但云此处菩萨于菩提有五障。不配地位。配即远公之意。而彼不立等觉。即佛地之中治于二障。又彼云寄在八地至于佛地。则最后句以为佛位。便乖后无佛尽之言。故疏云寄入八地等。则正在等觉断第五障当入佛地故。未有佛尽。然疏文有二。先寄位释。后约通相释。以此五障地前即容对治故。地地用之。由上已配七地故。依远公先配八地已上。然此五障亦虚亦实。谓有此障者不得五种功德。名为实障。已登地者实无此障。假立显得名之为虚。五中前二是其解障。次二行障。后一用障。今初解障。疏不能破邪论障即是所治者。乖理之言名曰邪论。不堪以正摧邪称曰不能。此一段具有瑜伽十五释。因明中论有七例。颂云。论体论处所。论据。论庄严。论负。论出离。论多所作法。第一论体有六。一言论。二尚论。三诤论。四毁谤论。五顺正论。六教道论。一言论者。谓一切言说言音言辞。是名言论。二尚论者。谓诸世间随所应闻。所有言论。下取意略引。三诤论。谓或依诸欲。所起自他所摄诸欲。更相侵夺等(云云)或因恶行所起。自身恶行他相讥毁等(云云)或依诸见所起(云云)四毁谤论者。谓怀愤发者以染污心振发威势。更相摈毁所有言论(云云)五顺正论者。谓于善说法律中。为诸有情宣说正法(云云)随顺正行随顺解故。六教道论者。谓教修习增上心学。增上慧学。增上戒学等(云云)最后二论是真实。能引义利所应修习。中间二论。能引无义。故应远离。初之二论应分别之。第二论处所有六。一于王家。二于执理家。三于大众中。四于贤哲前。五于解法义沙门婆罗门前。六于乐法义者前。第三论所据者。据即依义。所依有十。谓所成立义有二。一自性。二差别。自性谓有立为有无立为无。差别谓有常无常等。能成立法有八。一立宗。二辨因。三引喻。四同类。五异类。六现量。七比量。八正教(云云)同类谓随所立法。望余展转少分相似(云云)异类望余少分不相似。现量有三。一非不现见。二非已思应思。三非错乱境(云云)此下取意释。谓初如眼见等。二如良医授药。色香味足有大势力。才取便成取所依止。病若未愈名为应思。其病若愈名为已思。亦如瑜伽师作地水火等观。建立境界取之所依。三非错乱者。谓想乱数乱等(云云)上总谓有世间现量。有出世间现量。谓出世智所行境。七比量者。谓与思择俱已思应思所有境界。此复有五。一相比量。如见烟比知有火等(云云)二体比量。谓现见彼自体性。比类彼物不现见体。如以现比过未等。又如饮食衣服等现见一分得失之相比知一切等(云云)三业比量。谓以作用比业所依。如见远物无有动摇。鸟居其上比知机等。唯闻哮吼比知师子等(云云)四法比量。谓以相邻相属之法。比余相邻相属之法。如属无常比知有苦。以属苦故比空无我(云云)五因果比量。谓以因果展转相比。如见有行比至余方。见至余方比先有行。见善作业。比知当有大富等(云云)八正教量者。一切智所说言教。此复三种。一不违圣言。二能治杂染。三不违法相(云云)已说论据。第四论庄严者。略有五种。一善自他宗。二语具圆满。三无畏。四敦肃。五应供语具圆满。谓凡有所说皆以其声不以非声。声者具五德。一不鄙陋。二不轻易。三雄朗。四相应。五义善相应者。谓前后法义相符(云云)无畏可知。敦肃者。谓如有一人待时方说而不嚵速是名敦肃。应供者。谓如有一人为性调善不恼于他。乃至言词柔软如对善友(云云)第五论堕负者。谓有三种。一舍言。二言屈。三言过。舍言者取意。谓辞谢。对论者言我不善论等。二言屈者。为对论者之所屈伏。或托余事方便而退。或引外言。或现愤发。或默然等(云云)言过者。谓杂乱粗犷。不辩了。无限量。非义相应。不以时。不决定。不显了。不相续等(云云)第六论出离者。先应以彼三种观察论端方兴言论。或不与论名论出离。谓一观察得失。二观察时众。三观察善巧及不善巧。观得失者。谓我立论无自损损他俱损等耶(云云)观时众有僻执耶。有正见耶等。观善巧不善巧者。谓自观我于论处论据等为善不善等(云云)。第七论多所作法。有三种。一善自他宗。二勇猛无畏。三辩才无竭。由有此三能善酬答。故名多所作法耳。释曰。上所引瑜伽略其大纲。广说如彼。但观所引论文疏文居然易了。今更略释。一随所住处等者。即善于他宗下次第显说兼善自宗。然经云随所住处。亦兼论处所。而文正在执着之处。故次便云次第显说等。疏以宗因喻现比教量显己正义随病治之上皆论所据者。显己正义即所据中所成二义自性差别。此二即是己宗能成。入中文但有六阙同类异类。以此二但约所立与余有少同异。故是喻及宗中摄之。言随病治之者。以所执非一故。疏辩才即论体者。流于听表曰辩。巧应物心曰才。即是言论宣说教道顺正理故。疏亦论庄严者。标下出庄严。庄严有五。无畏一种。前句已有。善自他宗。后所作法中兼明。此但有三。一语具圆满。二顺言者。即是应供。谓不恼于他言辞柔软。故曰顺言。三敦肃可知。疏又上皆论多所作法者。此标谓总收上二门。一句以成所作法。一善自下列。言配文可知者下二可知。善自他宗。即随所著处即善他宗。次第显说即善自宗。疏谓善观察得失等者。等取余二。谓时众及善巧不善巧。从由具上诸义下。即仍前五例释不堕负谓有体有据有严有作。既出离有能何得堕负。疏由破此障得入八地者。谓七地中犹有此障不入八地。破故得入下四句例然。疏上明能破此显能立者。总释意也。因明论云。能立与能破。及似唯悟他。现量与比量。及似唯自悟。此之一偈总有八义。一真能立。二似能立。三真能破。四似能破。五真现量。六似现量。七真比量。八似比量。今此辨于利他故但明能立破。而菩萨离过但有真能立破。无似能立破。疏又上五障下。二重收总释不要对他。则令诸菩萨皆离此五则得菩提。疏第六正显加相等者。疏文有三。一引论生起。何故加结前。云何加生后。言云何者。谓加相云何。二加相有三下。辨加相。言约别说者。谓以身加身。以口加口等。言如实说者。能加则局者。谓能加随举一业即加。所加三业故。三承前语便下。辨加次第。于中二先辨诸佛加次第可知。后若约舍那下。辨本师。次第意加即承佛神力。入菩萨大智慧光明三昧。次身光照触等者。即下如来加请文中。放眉间光照十方竟云。又照十方一切世界。一切诸佛所加说法菩萨金刚藏之身是。后云台下口加者。时光台中以诸佛威神力故而说颂言。佛无等等如虚空。十力无量胜功德。人间最胜世中上。释师子法加于彼是也。言令演者。彼次偈云。佛子当承诸佛力开此法王最胜藏诸地广智胜妙行。以佛威神分别说。即其文也。谓即先须冥加。次放光成台。后方得台中劝说云亦义次第。疏总中令以乐说辩等者。谓以乐说为能说。说十地之法义故。经云辩说说必有词。其所说中名相差别即是法义。论以名相释于差别。亦可在口为辩。辩通四辩也。不违已下释善巧字。疏自他因缘方有说故者。自力为因。他力为缘故。疏摄此九力。此句总标。二以因中有四下。总出四净所以。言因中有四义者。拣非约缘。但就自力因中耳。亦如泛举因缘生法中有其四义。如谷子为因。水土为缘。能生于芽。但就谷子即有四义。一缘不生自因生故。即谷子是有力义。二因不生自缘生故即谷子上有无力义要。具有力无力方能生芽。即第三义总摄上三。即谷子之德是第四义。一有力能作故。有有作善法净。二无力不能作。故有无作法净。三具二能引生故。有教化众生净。四泯摄前三称理成德。故有第四身净。泯谓泯绝。以三不相离互相即故。便互泯夺摄者三不相离举一全收。具泯夺义。故称理成德。又上四义。前三行圆。后一行满。前三之中。前二自利。后一利他自利。二中依体相分故。有有作无作。然其别义正在前二。此二并以真心为体。以真心中有于三大。顺体相大故有无作法净。顺用大故有有作善法净。言有作者即是教行。教行本无顺性德。用而修起故名为有作。有作顺理故名为善。善之自体故名为法。法出垢染自之为净。言无作者即是证行。性出自古不由缘造。故名无作。此无作体更不顺他不立善言。若约性善亦可名善。论依前义。故无善字。法净二义不异前释。然其纯真不生单妄不成。真妄和合方有所作。无明内熏恶友外引。造诸恶行背真流转。真如内熏善友外引。造诸善行反本还源。顺真名善顺真为善。即无妄可治不成善故。由顺性无悭贪故随顺修行檀波罗蜜。则反悭贪成于檀度之善。余可例知。然此二净。若在凡时但可有性名作无作。不得名净。然无作体古今常湛体无增减。约就于缘有隐有显。有始有终说因说果。有作法体本无其体。但可依生方名有作。如树有芽等乳有酪等。非是事有。然虽修生若无有性修不可生。故作无作皆名有性。此二入住有作名为习种性摄。无作名为性种性摄。若就解行有作名方便净。无作名体性净。今就圣位有作名教行。无作名证行。若至果位有作名方便净。菩提涅槃及报身佛无作名为性净。菩提涅槃及法身佛。此二无碍。今明刚藏内顺德用。万行爰增云有作净。心冥性德。思虑斯寂有无作净。大意如是。次正释文。疏一净自善下。释此一净文有四节。初句牒经。二有作善法净依论立名。三即是教行出其行体。四亦约相故名为有作。依体释名。谓由约相约教故有修作。修作即是教行。疏二普净法界故者。释此一净。文有五段。一初句牒经。二无作法净依论立名。三此约证行出其行体。四亦约体故名为无作。依体释名。由约体故无有修作。但出妄染故得称净。如拂云雾显出晴空。故此但约显体名净。不同前门对治名净。五依此性相下。双结上二。先结二净。性即体证。相即相教。后上二皆自利者。结上自利。生下第三利他故也。疏余六句经下。释第四净。疏文有三。第一标名。约体无垢故名身净。第二摄为三种尽下。依论开义。于中亦三。初句标望论是开为三。望经六句六摄为三。二皆显二利满故成德者。总显三尽。但满上三句二利故。下三尽中皆有二利。三成德有二下。出三所以。言后二尽者。一对下彰出。有二乘不同尽。二对上彰入故有佛尽。故此三尽约人为三。一自约菩萨。二出二乘。三上同佛。疏初菩萨尽者下。第三随文解释。于中初句标名。具足论云。一菩萨尽有二种利益。疏初句位满是一益。即显后二句成益为二。今初即经深入法身智身故。从谓十地下。疏释。今疏先以起信意释。后用本论。今初。即释本觉中随染本觉之文。论云。复次本觉随染分别生二种相。与彼本觉不相舍离。云何为二。一者智净相。二者不思议业相。智净相者。谓依法力熏习如实修行。满足方便故破和合识相。灭相续心相显现法身。智纯净故。今正用此智净相。言智净相者。即本觉随染还净之相。不思议业相者。明还净本觉业用之相。此之二门若离染缘则不能得成。故云随染。此智净中论文先明因法力熏习。此是地前非今所用。如实修行此当地上。十地行终故云满足方便。此在金刚因位之极。今疏取意。故云谓十地胜进。从破和合识下辨果也。谓本以不生不灭与生灭和合。名阿赖耶识。今破和合识。由灭生灭之相显其不生不灭之性。此根本无明尽故。心无所合。即显法身本觉义也。即于此时。能染心中灭业相等相续之相不灭心体。故令本觉还源成淳净圆智。以相续心体即本觉故。今疏不引智淳净者。智淳净言意在下疏。疏从非心意识下是本论意。论具云菩萨尽者。法身离心意识唯智依止如。经法身智身故。今疏言非心意识之所能得。即取论意反成法身。了心体离念不可得故说名法身。故虑知集起思量分别安能得耶。从如智所依下。释智身体。此一句向上顺成法身。法身唯为智依。故非心等能得。二向下成智身。即依法身之智。即是智身始觉义也。然此始觉无别始觉。即是本觉随染而作。今染缘既息始还同本。故云淳净即法报一体。故经云。唯如如及如如智独存。名为法身。故次下论云。若无明灭相续即灭智性不灭。明知智身全同法性。如金成像像不离金。从能所证义分二身耳。疏菩萨照寂故云深入者。此以璎珞经释深入义。彼经云等觉照寂妙觉寂照。今是菩萨。故云照寂。则等觉已还未为深入。疏后二句成益等者。此句总标一成现报。才证十地得离垢三昧。末后有一三昧。名受一切智胜职。此三昧现在前时。有大宝莲华忽然出现身坐其上。十方诸佛现身灌顶名为受位。故是现报。广如第十地说。然泛明受位略有三种。一唯就相。如弥勒等。示居长子已穷圣位。授记当来次补佛处。二就相显实。如回向所引名为得位。三唯就实十地行满众累永寂。法身之相显自心源名为得位。虽有三义今取第二故云现报。疏二成后报益。疏有三节。初句标名。二十地摄报下。取论意释经。三正引论释。二中然十地各有摄报之果。初地多作阎浮提王。二地轮王乃至十地。为大自在天王。今是第十。言色形中极者。俱舍云。欲天俱卢舍四分一一增。色天瑜缮那初四增半半。此上增倍倍。唯无云减三。谓色界十七天。初之四天各半瑜缮那。至于第四方二由旬。此上增倍倍。谓第五有四。第六有八。七有十六。八有三十二。九有六十四。第十合有一百二十八。十即无云。欲成上都数故减于三。有一百二十五。则第十一有二百五十。十二五百。十三一千。十四二千。十五四千。十六八千。十七一万六千。故至十七。即色究竟身高一万六千由旬。故云高大。言居有顶者。唯是色界之顶。无色无处故。此便为三有之顶。疏二约三乘下。上就摄报王身为大。今约成佛报身为大。然云约三乘者。以一乘中唯说摄报。多作此王亦不必作。而其实成妙觉。不局于处。不定于天。于阎浮提成亦成真佛故指三乘。而三乘意亦就摄报身为彼王。于彼成佛即周法界。学人便谓报身之佛。在色究竟。则令报身报土皆成局劣。故指三乘便为不周法界。疏论云下。三引论释从智处二义即疏释论二义。亦顺上高大二义。一即就摄报之身智便自在故。贤首品云。摩醯首罗智自在。大海龙王降雨时。悉能分别数其滴。于一念中皆辩了。即其文也。然此天何以为智处耶。以下天定少。四空定多。以四禅中定慧均等色界中极故。又约二乘之人。多以无漏之智熏习禅定故。疏二摄报智满成种智故者。此有二意。一约未成佛。但是十地摄报。居彼智度已圆。故云摄报智满。二就彼天上得成菩提。具足种智名为智处。然论成佛通说有三。一寄化显实。在阎浮提即周法界。二寄报显实。在色究竟成便遍法界。三就实。显实妙出三世。不可定其时处身相。今就中义疏二寄对显胜下。释后二尽。此句总标。一对下彰出下释第二尽也。疏以二乘虽度五道下。疏释上论涅槃道净。言三余者。一无明住地惑。为烦恼余。二无漏有分别业。为业余。三变易生死。为苦余。故有三余。涅槃非净。即佛性论文。故法华云。是人于何而得解脱。但离虚妄名为解脱。其实未得一切解脱。佛说是人未实灭度。斯人未得无上道故等。第一疏中已广分别。今则金刚藏已出三余故。涅槃道净。经言出世善根者。根者即无贪等。既尽所知超度变易。满菩萨行诸度皆圆。常乐我净三德皆圆。处而不住。故涅槃道净。问此句不同二乘义则可尔。上句度于五道则不同凡夫。何名不同二乘。有人答云。但约超胜略无凡夫。此义不然。今谓凡夫此不足论。今明正度五道。有滥小乘故。净涅槃显不同彼。故合二句方成此尽。又二句皆滥二乘。今皆不同。由净善根故不住涅槃。由度五道故不住生死。合二无住故不同二乘。度于五道入涅槃矣</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>