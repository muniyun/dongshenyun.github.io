<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>俱舍论颂疏论本第三</p>
<p>　　分别根品二之一</p>
<p>分别根品者．胜用增上故名为根。此品广明故。名分别。所以界品后次明根品者。界品明诸法体。根品明诸法用。依体起用。故次明根　释此品颂文分三段。一明二十二根。二明俱生诸法。三明六因四缘　就第一明二十二根中。复分为五。一释根义。二明根废立。三明根体。四辨诸门。五杂分别。初释根义者。就中有二。一述萨婆多宗。二述异部。且初述萨婆多宗者。论云如是因界已列诸根。即于此中根是何义(问根义也)最胜自在。光显是故名根。由此总成根增上义(答根义也。根体胜故。名为最胜。根用胜故。名为自在也。根体用双胜名为光显。由有最胜自在光显。名为增上。将增上义以释根也)。此增上义。谁望于谁(谁二十二根。望谁增上)。颂曰</p>
<p>　传说五于四　　四根于二种</p>
<p>　五八染净中　　各别为增上　</p>
<p>释曰。传说五于四者。眼等五根。各于四事。能为增上。一庄严身。二导养身。三生识等。四不共事。且眼耳根。庄严身者。谓若盲聋身丑陋故。导养身者。眼见耳闻避险难故　生识等者。发眼耳二识及相应心所(等考等取心所也)　不共事者。谓眼能见色。耳能闻声。用各别故　鼻舌身根庄严身者。如眼耳说　导养身者。谓鼻臭香。舌尝味。身觉触。香味触三。是段食性。能受用故　生识等者。谓发三识及相应故　不共事者。谓臭尝觉香味触三用各别故　四根于二种者。女男命意。此于二事。能为增上。且女男根。二增上者。一有情异。二分别异。有情异者。由此二根。令诸有情。女男类别。分别异者。由此二根。形相言音。乳房等别(男形大。女形小。男言雄。女言细。男乳房小。女乳房大)。命根二者。一能续过去众同分。二能持现在众同分　意根二者。一能续后有。二自在随行　言后有者。是生有也。由中有位起爱恚心。便续生有。论引经云。时健达缚。于二心中。随一现行。谓或爱俱。或恚俱等(健达缚。此云寻香。中有名也。男中有。于母起爱。于父起恚。女中有。于父起爱。于母起嗔也)。自在随行者经云。心能导世间(自在义也)。心能遍摄受(随行义也)。如是心一法。皆自在随行。五八染净中者。五谓乐等五受。八谓信等五三无漏根。于染净中。如次增上。乐等五受。染增上者。贪等随眠。所随增故。谓喜乐受顺贪也。忧苦受顺嗔也。舍受顺痴也。信等八根。净增上者。谓清净法随生长故</p>
<p>从此第二叙异说者。颂曰</p>
<p>　了自境增上　　总立于六根</p>
<p>　从身立二根　　女男性增上</p>
<p>　于同住杂染　　清净增上故</p>
<p>　应知命五受　　信等立为根</p>
<p>　未当知已知　　具知根亦尔</p>
<p>　于得后后道　　涅槃等增上　</p>
<p>释曰。了自境增上者。谓六识身。能了境故。眼等六根。能发六识。于了自境有增上用。故眼等六。总立为根。从身立二根者。女男二根。于女男性中。有增上故　女身形类。音声作业。志乐差别。名为女性。作业者。缝衣等也。志乐者乐脂粉也　男身形类。音声作业志乐差别。名为男性。作业者。书写等业也。志乐者乐弓马也。二性差别。由男女根故。说女男根于二性增上。于同住杂染清净增上故者。取下两句。释此二句。应知命根。于众同分住。有增上用　应知五受。于杂染法。有增上用。故经云于乐受贪随增。于苦受嗔随增。于舍受痴随增　应知信等。于清净法。有增上用。由信等五。分于暖顶位。伏诸烦恼。引圣道故　言应知者。劝许一一。各能为根　三无漏根。于得后后道涅槃等。有增上者。言亦尔者。类显一一。各能为根　谓未知当知根。于得已知根道。有增上用。未知根是见道。已知根是修道。见道引修道故。于已知根。增上也　已知根。于得具知根道。有增上用。谓已知根。是修道。具知根。是无学道　谓从修道。引无学道故。已知根。于具知根。有增上用也。具知根。于得涅槃。有增上用。由具知根。心得解脱。心若解脱。方证涅槃。故于涅槃。有增上用。故论云。非心未解脱。能得涅槃故　颂曰后后者。已知根是未知根后。具知根是已知根后。故言后后。等言复显更有异说　有说未知当知根。于见所断烦恼灭中。有增上用　已知根。于修所断烦恼灭中。有增上用。具知根。于现法乐住。有增上用。由此具知根。能领受解脱身中。喜乐事业故</p>
<p>从此大文第二。明根废立。于中有二。一述自宗。二叙异说。且初述自宗者。将明问起。论云。若增上故。立为根者。无明等性。应立为根。无明等因。于行等果。各各别。有增上用故(此约自宗为难。十二因缘。互相引发。有增上用。应立为根)又语具等。应立为根。语具手足大小便处。于语执行弃乐事中。如其次第。有增上故。解云。此约外道数论宗为难。彼宗立五根。语具是肉舌。于语有增上用。手于执有增上用。足于行步。有增上用。大便处于弃秽有增上用。小便处起淫乐。有增上用。应立为根　如是等事。不应立根。由所许根。有如是相。颂曰</p>
<p>　心所依此别　　此住此杂染</p>
<p>　此资粮此净　　由此量立根　</p>
<p>释曰。心所依者。谓眼等六根。此内六处。是有情本也。此别者。此六根相差别。由女男根也。此住者。复由命根。此六根一期住也。此杂染者。此六根成杂染。由五受根也。此资粮者。此六根能与无漏净法。作资粮由信等五也。此净者。此六根成无漏净。由后三根也　由此立根。事皆究竟。是故不应许无明等。及语具等。亦立为根。彼无此中增上用故</p>
<p>从此已下。第二叙异说。是识见宗。论云。复有余师。别说根相。颂曰</p>
<p>　或流转所依　　及生住受用</p>
<p>　建立前十四　　还灭后亦然　</p>
<p>释曰。或言显此是余师意。约流转还灭。立二十二根。言流转者。以识为体。于生死中。流转故也。流转有四。一流转所依　谓眼等六根。二流转生。由女男根。从彼生故。三流转住。谓由命根。依彼住故。四流转受用。由五受根。能领纳故。上来约四义。立前十四根。思可知也　言还灭者。生死止息。名为还灭。取涅槃得。为还灭体。还灭位中。同前四义。立后八根。一还灭所依。谓信等五根。一切善法。生之本故。二还灭生。由未知当知根。正定聚中。此初生故。三还灭得住。由已知根。令涅槃得。相续起故。四还灭得受用。由具知根。受用现法乐住故　又论结云。根量由此。无灭无增。即由此缘。经立次第(由此者。此流转还灭也。二十二根。更不可增减)</p>
<p>从此大文第三。明根体。于中眼等六根。女男二根。此之八根。界品已说。命根及信等五根。此六下文当辨　唯有乐等五受。三无漏根。更无转辨处。故今应释。颂曰</p>
<p>　身不悦名苦　　即此悦名乐</p>
<p>　及三定心悦　　余处此名喜</p>
<p>　心不悦名忧　　中舍二无别</p>
<p>　见修无学道　　依九立三根　</p>
<p>释曰。身不悦名苦者。身谓身受。即五识相应受也。身谓所依。受依身起。名为身受。身之受故。依主释也。言不悦者。是损恼义。于身受内能损恼者。名为苦根　即此悦名乐者。即前身受。名为即此悦也　于身受中。能摄益者。名为乐根。及三定心悦者。心谓第六意识　此第三定。心相应受。能摄益者。亦名乐根。谓第三禅。五识无故。无身受乐。唯心悦名乐也　余处此名喜者。除第三禅。于下三地。名为余处(下三地者。欲界初二禅也)。此者。此第六识心也。谓此心悦。于下三地。名为喜根。第三静虑。心悦安静。离喜贪故。唯名乐根。下三地中。心悦粗动。有喜贪故。唯名喜根　心不悦名忧者。意识相应。能损恼受。是心不悦。此名忧根　中舍二无别者。中谓非悦非不悦。即是不苦不乐受。此处中受。名为舍根。二者谓身心二也。身即五识。心是意识。舍在身心。同无分别。任运而生。故虽通二立一舍根　又论云。在心苦乐。多分别生。在身不然。随境力故。阿罗汉等。亦如是生。故此立根。身心各别。解云。在心苦乐者。意地受也。苦乐在心。分别起故。苦名为忧。乐名为喜。乐受在第三禅。即无分别。为简此故。故言多分别生也。苦乐二受。在五识身。无分别故。名为不然。谓五识身。随境力故。名无分别。阿罗汉等。举圣同凡　故此苦乐。在五识身。名苦名乐。在第六识。名喜名忧也　见修无学道依九立三根者。九谓意喜乐舍信等五根。若在见道。依此九根。立未知当知根。若在修道。依此九根。立已知根。在无学道。亦依此九。立具知根</p>
<p>论云。如是三名。因何而立。谓在见道。有未曾知。当知行转。故说彼名未知当知　解云。见道有十五心。谓八忍七智。此十五心。于四谛境。有未曾知。当知行相转。如苦法忍。与疑得俱生。未知苦谛。名未曾知。后至智位。必当知故。名为当知。如苦忍既尔。诸余七忍。亦复如是。故忍总名未知当知。中间七智。虽能正知。良由知谛未遍中间起故。亦名未知当知。故说彼有见道行者。名未知当知也。又论云。若在修道。无未曾知。但为断除余随眠故。即于彼境。复数了知。是故说彼。名为已知。解云。从道类智。已去乃至金刚喻定。总名修道。若在修道。上下八谛。总已知竟。无未曾知。但为断除迷事烦恼。贪嗔痴慢。四随眠故。于四谛境。数起智知。名为已知。是故说彼有修道行者。名为已知。已知而知故　又论云。在无学道。知己已知。故名为知(此释知也。谓尽智无生智。作知己已知之解。故名为知也)。有此知者。名为具知(此释具义也。有此者成就义也)。或习此知。已成性者。名为具知(此第二约习释具也)。谓得尽智无生智故。如实自知我遍知苦。不复遍知。乃至广说(释知体也。谓尽无生。是具知体。如实自知。我遍知苦。是尽智行相不复遍知。是无生智行相。我已断集是尽智。不复更断。是无生智。我已证灭是尽智。不复更证是无生智。我已修道是尽智　不复更修。是无生智。含此义故。故言乃至广说也)。广彼所有根。名为未知当知根等。解云。此释名也。彼者。彼未知当知。等行者。彼属人也。根属法也。彼未知当知等。行者人身中。有此根故。名未知当知等根。未知当知之根。名未知当知根等。依主释也。上来所明。第三根体竟</p>
<p>从此大文第四。诸门分别。于中有六。一有漏无漏门。二是异熟非异熟门。三有异熟无异熟门。四三性门。五界系门。六三断门　且初第一有漏无漏门者。论云。此二十二根中。几有漏几无漏。颂曰</p>
<p>　唯无漏后三　　有色命忧苦</p>
<p>　当知唯有漏　　通二余九根　</p>
<p>释曰。唯无漏后三者。谓未知当知。已知具知根。此之三根。最居后故。名为后三。体唯无漏　有色命忧苦当知唯有漏者。言有色者。谓七色根。眼等五根。及女根男根。此之七根。是色蕴摄。名为有色。七有色根。及命忧苦。一向有漏　通二余九根者。通有漏无漏二门。谓意喜乐舍信等五根。此九皆通有漏无漏</p>
<p>从此第二。是异熟非异熟门者。论云。如是已说有漏无漏。二十二根中。几是异熟。几非异熟。颂曰</p>
<p>　命唯是异熟　　忧及后八非</p>
<p>　色意余四受　　一一皆通二　</p>
<p>释曰。命唯是异熟者。唯一命根。定是异熟。业所招故。忧及后八非者。忧根及后信等八根。是非异熟。忧通善恶。信等八根。唯是善性。是有记故。故非异熟　色意余四受。一一皆通二者色谓七色。及意根余四受(除忧)此十二根。一一皆是。通是异熟非异熟门。谓七色根。业所招者。即是异熟。若长养者便非异熟。意及四受。业所招者。即是异熟。若善恶性。又无记中。威仪工巧。及通果者。非是异熟。故十二根。通二门也</p>
<p>从此第三。有异熟无异熟门。论云。如是已说是异熟等。二十二根中。几有异熟。几无异熟。颂曰</p>
<p>　忧定有异熟　　前八后三无</p>
<p>　意余受信等　　一一皆通二　</p>
<p>释曰。忧定有异熟者。忧根当知。定有异熟。依唯越义。颂说定声。唯者谓显忧根。唯有异熟也。越者具二义故。越根次第。先说忧根也。言二义者。一忧非无记。强思起故。二非无漏。唯散地故。由此越次第。先说忧根定有异熟　前八后三无者。前八谓眼等前八根。后三者。三无漏根。此十一根。定无异熟　谓眼等八。无记性故。最后三根。是无漏故。不能招果。故无异熟　意余受信等一一皆通二者。意根所余四受(除忧)信等五根。此之十根。一一皆通有异熟无异熟二也。谓意乐喜舍。若善恶性。及有漏者。即有异熟　若无记性。及无漏者。便无异熟　苦根若善恶性。即有异熟　若无记性。便无异熟　信等五根。若有漏者。名有异熟　若无漏者。即无异熟　故此十通二类也</p>
<p>从此第四。三性门。论云。如是已说有异熟等。二十二根中。几善。几不善。几无记。颂曰</p>
<p>　唯善后八根　　忧通善不善</p>
<p>　意余受三种　　前八唯无记　</p>
<p>释曰。唯善后八根者。谓信等八。名后八根。唯是善性　忧通善不善者。忧非无记。强思起故。通善恶性　意余受三种者。意根余四受(除忧)　此五通三性　前八唯无记者。眼等前八。唯无记性。眼等五根。及男女命。名八根也</p>
<p>从此第五。界系门。论云。如是已说善不善等。二十二根中。几欲界系几色界系。几无色界系。颂曰</p>
<p>　欲色无色界　　如次除后三</p>
<p>　兼女男忧苦　　并余色喜乐　</p>
<p>释曰。初句标三界也。如次除后三者。如次者。已下诸义。配上初句。故言如次也。除后三者。明欲界系。于欲界中。有十九根。除后三无漏根。由彼三根是不系故。兼女男忧苦者。明色界系。于色界中。如前所除。后三根外兼除女男忧苦四根。余十五根。是色界系。除女男者。离淫欲故　又女男根。身丑陋故。经说色界。名为男者。有男相故。非谓有根　无苦根者。身净妙故(非苦依也)　又彼无有不善事故(非苦境也)　无忧根者。有奢摩多。润相续故(相续者。是身非忧依也)　又彼无有恼害事故(非忧境也)　并余色喜乐者。明无色系。无色界中。如色界中。除后三根及女男忧苦。外并更除余色及喜乐根。言余色者。眼等五根。男女根外名之为余。除此已外所余八根。无色界系。谓信等五。及命意舍</p>
<p>从此第六。三断门。论云。如是已说欲界系等。二十二根中。几见所断。几修所断。几非所断。颂曰</p>
<p>　意三受通三　　忧见修所断</p>
<p>　九唯修所断　　五修非三非　</p>
<p>释曰。意三受通三者。意及三受。通三种断。言三受者。谓喜乐舍。此上四根。若有漏者。通见修断。若无漏者。唯非所断　忧见修所断者。忧根与迷理惑相应。是见所断　诸余有漏。是修所断　非无漏故。不通非所断　九唯修所断者。九谓七色命苦。唯修所断　七色命根。是无记性。不染污故　苦根与五识相应。非第六识生。前言不染。非六生色。定非见断。故此九根非见所断。非无漏故。不通非所断。五修非三非者。五谓。信等五根。通修非二断。若有漏者。是修所断。若无漏者。是非所断。不染污故不通见断　三无漏根。唯非所断。非无漏法。是所断故。已上是第四。诸门分别竟</p>
<p>从此第五。明杂分别。于中有六。一受生得异熟门。二约死位灭根多少门。三得果用根多少门。四成就诸根定量门。五成根极少门。六成根极多门。今初第一。受生得异熟门者。论云。已说诸门义类差别。何界初得几异熟根。颂曰</p>
<p>　欲胎卵湿生　　初得二异熟</p>
<p>　化生六七八　　色六上唯命　</p>
<p>释曰。欲胎卵湿生初得二异熟者。欲谓欲界。胎卵湿生。除化生也。此之三生。初受生位。唯得身命二异熟根。由此三生根渐起故　不得余根。化生六七八者。化生初位。得六七八根。言得六根者。眼耳鼻舌身命。谓劫初时。无形化生故。有六根　得七根者。如诸天等。六根如上。加男女一。得八根者。谓恶趣中。容有二形化生者是也。六根如上。加男女二根。色六上唯命者。色谓色界。初得六根。如欲界中无形者说。上唯命者。上谓无色。胜下二界名之为上。一则定胜。无色因也。二者生胜。无色果也。初得一根。谓唯命也</p>
<p>从此已下。第二死位。灭根多少者。论云。说异熟根。最初得已　何界死位。几根后灭。颂曰</p>
<p>　正死灭诸根　　无色三色八</p>
<p>　欲顿十九八　　渐四善增五　</p>
<p>释曰。正死灭诸根者。此之一句。流入下三句。皆并言之。无色三色八者。无色界中。将命终位。灭根有三。谓命意舍。色八者。色界命终。灭根有八。谓命意舍眼等五根。论云。一切化生。必具诸根。而生死故(释前义也)欲顿十九八者。欲界顿死。十九八根。于最后灭。灭十根者。谓二形人。顿命终时。眼等五根。女男命意舍。于最后灭。灭九根者。谓一形者。顿死于前十中。除女男一。灭八根者。谓无形人。顿死于前十根。除女男二。以无形故　渐四善增五者。渐谓渐死。欲界渐死。将命终时。唯灭四根。谓身命意舍。善增五者。善谓善心。于善心死。更增五根。谓信等五。前顿渐死。灭三根等。依染污无记心命终者说。若善心死。于前诸位。更增信等。故前三根。增至八根。前灭八根。增至十三。前灭九根。加至十四。前灭十根。增至十五。渐死四根。增至九根。谓三界善心死。皆有信等五也</p>
<p>从此已下。第三明得果用根多少者。论云。分别根中。一切根法。皆应思择。二十二根中。几能证得何沙门果。颂曰</p>
<p>　九得边二果　　七八九中二</p>
<p>　十一阿罗汉　　依一容有说　</p>
<p>释曰。九得边二果者。边谓预流。阿罗汉果。居初后故。名之为边。此边二果。九根证得。初预流果。九根得者。谓意及舍。信等五根。未知当知。已知为九。其预流果。依未至定。故唯舍受。论云。未知当知根。在无间道。已知根。在解脱道。此二相资。得最初果。如其次第。于离系得。能为引因依因性故。解云未知当知在无间道者。第十五心。道类忍是也。已知根。在解脱道者。第十六心。道类智是也。其无间道。为同类因。引离系得。名为引因。其解脱道。与离系得。俱时而生。持离系得。名为依因。离系得者。无为上得也　阿罗汉果。九根得者。谓意根信等五根。已知根。具知根。为八。喜乐舍中随取其一。故成九也。以阿罗汉通九地证。其九地者。未至中间。四本静虑。及三无色。除有顶也。若依未至中间第四静虑。及三无色。证者唯舍受也　依初二禅。喜受证也　依第三禅。乐受证也。故于三受。随取其一。又论云。已知根在无间道。具知根在解脱道。此二相资。得最后果。如其次第。于离系得。能为引因依因性故。解云。已知根在无间道者。金刚喻定是也。具知根在解脱道者。尽智是也。断有顶惑。第九无间道。名金刚喻定。第九解脱道。名为尽智。其无间道。为同类因。引离系得。名为引因其解脱道。为能作因。持离系得。名为依因　七八九中二者。谓中间二果。即一来不还果也。此中二果。或七根。或八根。或九根。证得　且一来果七根得者。谓世间道依次第证。由七根得。谓意及舍。信等五根　唯依未至。证一来果。故唯取舍。不通余受　依出世道。由八根得。七根如前。加已知根为八　若一来果。倍离欲贪。超越证者。如预流果。由九根证得　先凡夫位。断六品贪。名倍离欲。今入见道。至道类智。超越预流。直证第二。名超越证。上来明者。是一来果。七八九得。宜善知之　其不还果七根得者。用世间道。依次第证。由七根得。谓意及舍信等五根　八根得者。有二种八。且初八者。依出世道。七根如上。加已知为八。第二八者。用世间道。依次第证。谓意喜舍信等五根。故论云。又次第证。不还果者。若于第九解脱道中。入根本地。依世间道。由八根得。彼无间道。舍受相应。解脱道中。复有喜受。此二相资。得第三果。于离系得。二因如前。解云若超越证者。必无依未至定。从第九解脱道中。得入根本。以超越者。先得根本。更不愿求。故不入也　次第证者。未曾得根本故。于未至定。第九解脱。若愿入者。得入根本也。无间道中舍受者。未至地中舍也。解脱道中喜受者。初禅根本喜也。由无间道。断下地惑。欣上地故。解脱道中。得入根本也　九根得者。有二种九。且初九得者。谓超越证。故论云。全离欲贪。超越证者。由九根得。如前超越。得一来果(先凡夫位。断九品惑。名全离欲。今入见道。至道类智。超前二果。直证第三。名超越证)。总说虽然。而有差别。谓此依地有差别故。乐喜舍中。可随取一。前果超越。唯一舍根(已上论文)　解云。总说虽然者。谓总说九。数同一来也。而有差别者。根中受名。即有差别。不同一来也。谓此依地有差别故者。释上差别名也。谓此不还果。依六地证故。地有差别。若依未至中间。第四禅证。唯用舍受。依初二禅。用喜受证。依第三禅。用乐受证。故于三受。可随取一。即是根名。有差别也　第二九者。依次第证不还果者。用出世间道。若于第九。解脱道中。入根本地。由九根得。谓意喜舍信等五根。已知根也。彼。无间道。舍受相应。解脱道中。复有喜受。故有二受。出世间道故。加已知根。故论云。依出世道。由九根得。八根如前加已知根。第九无间解脱。此俱有故(八根如前者。同前依世间道。中八根数。加已知为九也。无间解脱此俱有故者。此已知根。在无间解脱二道。俱有故须加之也)　据上所明。颂言七八九者应知。有二种七。谓一来不还各一七也。有三种八。谓一来果中。有一种八。不还果中。有二种八也　有三种九。一来中一九。不还中二九也　十一阿罗汉者。引本论为难也。故论。云。岂不根本阿毗达磨。问由几根。得阿罗汉。答十一根。云何乃言由九根得(十一根者。意喜乐舍。信等五根。已知具知也)。依一容有说者。通前难也。依一身中容有十一根。故本论说　理实有九。故说九根。故论云。实得第四。但由九根。而本论言十一根者。依一身中。容有故说。谓容有一补特伽罗。从无学位。数数退已。由喜乐舍。随一现前。后复证得阿罗汉果。由斯本论说十一根。然无一时。三受俱起。是故今说定由九根(已上论文)　解云。阿罗汉果。通九地证故。有喜乐舍三受证也　又依萨婆多宗。许阿罗汉。数数有退。故于一身。许有三受证阿罗汉。然当证时。唯有一受。故说九根。各据一义。不相违也　论云。于不还果中。何不如是说(此难意者。谓第三果。许数数退通六地证。容于一身。有三受证。何不本论说十一根)。以无乐根。证不还果。而于后时。得有退义。亦无退已由乐后得(答前难也)解云。若乐根证。必定不退　若是退者。必无后时由乐根证。故知乐受证者。必无喜舍。喜舍证者。必无乐受故。故于一身。必无容有三受证。得不还果义故。不可说十一根也。又论云。非先离欲超越证第三。而于后时得有退义。此离欲果。二道所得。极坚牢故。解云。此文释乐根证不退所以也。由此乐根在第三禅。次第证者。唯得初禅故　乐根证必是超越。谓凡夫位。断三禅惑。后时容依第二禅。起见道证不还果。故知超越。得起乐根。此超越人。毕竟不退。以二道所得故。一先凡夫位。断欲惑尽世道所得也。二今入见道。圣道所得也。次第证人。唯一道得。故可退矣。此上义隐。论有要处。故具录之</p>
<p>从此第四。成就诸根。定量门。论云。今应思择。成就何根。彼诸根中。几定成就。颂曰</p>
<p>　成就命意舍　　各定成就三</p>
<p>　若成就乐身　　各定成就四</p>
<p>　成眼等及喜　　各定成五根</p>
<p>　若成就苦根　　彼定成就七</p>
<p>　若成女男忧　　信等各成八</p>
<p>　二无漏十一　　初无漏十三　</p>
<p>释曰。成就命意舍各定成就三者。此据三根必定成就。谓成命时。必有意舍。若成意舍必有命根。不可阙也　若成就乐身各定成就四者。谓成就乐根时。必有命意舍也　若成身根时。亦必有命意舍。故言各也。成乐不成身者。谓圣者生无色界。无界界中。成就下三禅无漏乐根也。成就身不成乐者。谓异生生第四禅。彼无乐根。下三禅乐根彼已断也。既是凡夫。不可成就下无漏乐故。不成乐根。而成身根也。成乐不成喜者。谓异生生第三定也　成眼等及喜各定成五根者。眼等等取耳鼻舌。若成眼根。必成就五。谓身命意舍兼眼根。如眼既尔。耳鼻舌三各成五根。准眼说之。喜根成五根者。谓命意舍乐喜根。又论云。第二静虑地生。未得第三静虑。舍下未得上当成何乐根(此文意者。难前喜根。必成就乐第二静虑。自地无乐。而有喜根。初禅有三识乐。今已舍竟。第三禅意地乐。今复未修得故。言舍下未得上。当成何乐根也)　当言成就第三静虑。染污乐根。余未得故(答也。未断第三禅染污。必成就也。余未得者。余乐未得也)　若成就苦根彼定成就七者。彼者彼苦根定成就七根也。谓身命意喜乐舍苦根。夫成苦根。必是欲界。故此七种。不可阙也。于四受内。除忧根者。离欲舍故　若成女男忧信等各成八者。谓成女根。必成就八。七根如苦。更加女根。男根亦八。七根如苦。更加男根。忧根亦八。七根如苦。更加忧根。若成信等。各成八者。谓命意舍信等五根。二无漏十一者。谓已知具知二无漏根。各十一根也。已知根十一根者。谓命意喜乐舍信等五根。及已知根。具知十一者。前十一根中。除已知根。加具知根。初无漏十三者。谓未知当知。初无漏根。必成就十三根。言十三者。谓身命意喜乐舍苦信等五根。及未知当知根。此加身苦者。若成未知当知根。必在欲界。故定有身苦也</p>
<p>从此第五。成根极少门者。论云。诸极少者。成就几根。颂曰</p>
<p>　极少八无善　　成受身命意</p>
<p>　愚生无色界　　成善命意舍　</p>
<p>释曰。极少八无善者。谓阐提人。名为无善。彼若极少。成就八根。谓五受身命意也　愚生无色界成善命意舍者。愚谓异生。未见谛故。彼若极少。成就八根。谓信等五。命意舍三</p>
<p>从此第六。成根极多门者。论云诸极多者。成就几根。颂曰</p>
<p>　极多成十九　　二形除三净</p>
<p>　圣者未离欲　　除二净一形　</p>
<p>释曰。极多成十九者。标也。二形除三净者。释也。此明异生成根十九。谓二形人必非圣者。故无三净也。言三净者。三无漏根也。除此三外。余十九根。容皆具有　圣者未离欲除二净一形者。此明未离欲圣者极多。亦成十九根也。谓初二果。及不还向。名未离欲圣也。除二净一形者。明所除根。若住见道。除已知具知二净。若住修道。除未知具知二净。除一形者。女男根中。随除一种。以诸圣者无二形故　故欲界圣除此三净。外余十九根。容皆具有也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>