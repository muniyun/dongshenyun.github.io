<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一二二）中阿含大品瞻波经第六(第三念诵)<br>
<br>
我闻如是<br>
<br>
一时。佛游瞻波。在恒伽池边<br>
<br>
尔时。世尊月十五日说从解脱时。于比丘众前敷座而坐。世尊坐已。即便入定。以他心智观察众心。观众心已。至初夜竟。默然而坐。于是。有一比丘即从坐起。偏袒着衣。叉手向佛。白曰。世尊。初夜已讫。佛及比丘众集坐来久。唯愿世尊说从解脱<br>
<br>
尔时。世尊默然不答。于是。世尊复至中夜默然而坐。彼一比丘再从坐起。偏袒着衣。叉手向佛。白曰。世尊。初夜已过。中夜将讫。佛及比丘众集坐来久。唯愿世尊说从解脱<br>
<br>
世尊亦再默然不答。于是。世尊复至后夜默然而坐。彼一比丘三从坐起。偏袒着衣。叉手向佛。白曰。世尊。初夜既过。中夜复讫。后夜垂尽。将向欲明。明出不久。佛及比丘众集坐极久。唯愿世尊说从解脱<br>
<br>
尔时。世尊告彼比丘。于此众中有一比丘已为不净<br>
<br>
彼时。尊者大目揵连亦在众中。于是。尊者大目揵连便作是念。世尊为何比丘而说此众中有一比丘已为不净。我宁可入如其像定。以如其像定他心之智观察众心<br>
<br>
尊者大目揵连即入如其像定。以如其像定他心之智观察众心。尊者大目揵连便知世尊所为比丘说此众中有一比丘已为不净。于是。尊者大目揵连即从定起。至彼比丘前。牵臂将出。开门置外。痴人远去。莫于此住。不复得与比丘众会。从今已去。非是比丘。闭门下钥。还诣佛所。稽首佛足。却坐一面。白曰。世尊所为比丘说此众中有一比丘已为不净者。我已逐出。世尊。初夜既过。中夜复讫。后夜垂尽。将向欲明。明出不久。佛及比丘众集坐极久。唯愿世尊说从解脱<br>
<br>
世尊告曰。大目揵连。彼愚痴人当得大罪。触娆世尊及比丘众。大目揵连。若使如来在不净众说从解脱者。彼人则便头破七分。是故。大目揵连。汝等从今已后说从解脱。如来不复说从解脱。所以者何。如是。大目揵连。或有痴人正知出入。善观分别。屈申低仰。仪容庠序。善着僧伽梨及诸衣钵。行住坐卧．眠寤语默。皆正知之。似如真梵行。至诸真梵行所。彼或不知。大目揵连。若诸梵行知者。便作是念。是沙门污。是沙门辱。是沙门憎。是沙门刺。知已。便当共摈弃之。所以者何。莫令污染诸梵行者<br>
<br>
大目揵连。犹如居士有良稻田。或有麦田。生草名秽麦。其根相似。茎．节．叶．花皆亦似麦。后生实已。居士见之。便作是念。是麦污辱。是麦憎刺。知已便拔。掷弃于外。所以者何。莫令污秽余真好麦。如是。大目揵连。或有痴人正知出入。善观分别。屈伸低仰。仪容庠序。善着僧伽梨及诸衣钵。行住坐卧．眠寤语默。皆正知之。似如真梵行。至诸真梵行所。彼或不知。大目揵连。若诸梵行知者。便作是念。是沙门污。是沙门辱。是沙门憎。是沙门刺。知已。便当共摈弃之。所以者何。莫令污染诸梵行者<br>
<br>
大目揵连。犹如居士秋时扬谷。谷聚之中若有成实者。扬便止住。若不成实及秕糠者。便随风去。居士见已。即持扫帚。扫治令净。所以者何。莫令污杂余净好稻。如是。大目揵连。或有痴人正知出入。善观分别。屈伸低仰。仪容庠序。善着僧伽梨及诸衣钵。行住坐卧．眠寤语默。皆正知之。似如真梵行。至诸真梵行所。彼或不知。大目揵连。若诸梵行知者。便作是念。是沙门污。是沙门辱。是沙门憎。是沙门刺。知已。便当共摈弃之。所以者何。莫令污染诸梵行者<br>
<br>
大目揵连。犹如居士为过泉水故。作通水槽。持斧入林。扣打诸树。若坚实者。其声便小。若空中者。其声便大。居士知已。便斫治节。拟作通水槽。如是。大目揵连。或有痴人正知出入。善观分别。屈伸低仰。仪容庠序。善着僧伽梨及诸衣钵。行住坐卧．眠寤语默。皆正知之。似如真梵行。至诸真梵行所。彼或不知。大目揵连。若诸梵行知者。便作是念。是沙门污。是沙门辱。是沙门憎。是沙门刺。知已。便当共摈弃之。所以者何。莫令污染诸梵行者<br>
<br>
于是。世尊说此颂曰<br>
<br>
　共会集当知　　恶欲憎嫉恚<br>
　不语结恨悭　　嫉妒谄欺诳<br>
　在众诈言息　　屏处称沙门<br>
　阴作诸恶行　　恶见不守护<br>
　欺诳妄语言　　如是当知彼<br>
　往集不与会　　摈弃不共止<br>
　欺诈诳说多　　非息称说息<br>
　知时具净行　　摈弃远离彼<br>
　清净共清净　　常当共和合<br>
　和合得安隐　　如是得苦边　<br>
<br>
佛说如是。彼诸比丘闻佛所说。欢喜奉行<br>
<br>
瞻波经第六竟(一千三百五十一字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>