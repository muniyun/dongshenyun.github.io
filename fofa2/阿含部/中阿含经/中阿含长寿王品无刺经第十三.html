<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>中阿含经卷第二十一<br>
<br>
　　东晋罽宾三藏瞿昙僧伽提婆译<br>
<br>
　　（八四）中阿含长寿王品无刺经第十三(第二小土城诵)<br>
<br>
我闻如是<br>
<br>
一时。佛游鞞舍离。在猕猴江边高楼台观。此诸名德．长老上尊．大弟子等。谓遮罗．优簸遮罗．贤善．贤患．无患．耶舍上称。如是此诸名德．长老上尊．大弟子等。亦游鞞舍离猕猴江边高楼台观。并皆近佛叶屋边住<br>
<br>
诸鞞舍离丽掣闻世尊游鞞舍离猕猴江边高楼台观。便作是念。我等宁可作大如意足。作王威德。高声唱传。出鞞舍离。往诣佛所供养礼事<br>
<br>
时。诸名德．长老上尊．大弟子等。闻诸鞞舍离丽掣作大如意足。作王威德。高声唱传。出鞞舍离。来诣佛所供养礼事。便作是念。禅以声为刺。世尊亦说禅以声为刺。我等宁可往诣牛角娑罗林。在彼无乱。远离独住。闲居静处。宴坐思惟。于是。诸名德．长老上尊．大弟子等。往诣牛角娑罗林。在彼无乱。远离独住。闲居静处。宴坐思惟<br>
<br>
尔时。众多鞞舍离丽掣作大如意足。作王威德。高声唱传。出鞞舍离。往诣佛所供养礼事。或有鞞舍离丽掣。稽首佛足。却坐一面。或有与佛共相问讯。却坐一面。或有叉手向佛。却坐一面。或有遥见佛已。默然而坐<br>
<br>
彼时。众多鞞舍离丽掣各坐已定。世尊为彼说法。劝发渴仰。成就欢喜。无量方便为彼说法。劝发渴仰。成就欢喜已。默然而住。于是。众多鞞舍离丽掣。世尊为彼说法。劝发渴仰。成就欢喜已。即从坐起。稽首佛足。绕三匝而去<br>
<br>
鞞舍离丽掣去后不久。于是。世尊问诸比丘。诸长老上尊．大弟子等为至何许<br>
<br>
诸比丘白曰。世尊。诸长老上尊．大弟子等。闻诸鞞舍离丽掣作大如意足。作王威德。高声唱传。出鞞舍离。来诣佛所供养礼事。便作是念。禅以声为刺。世尊亦说禅以声为刺。我等宁可往诣牛角娑罗林。在彼无乱。远离独住。闲居静处。宴坐思惟。世尊。诸长老上尊．大弟子等共往诣彼<br>
<br>
于是。世尊闻已叹曰。善哉。善哉。若长老上尊．大弟子等应如是说。禅以声为刺。世尊亦说禅以声为刺。所以者何。我实如是说。禅有刺。持戒者以犯戒为刺。护诸根者以严饰身为刺。修习恶露者以净相为刺。修习慈心者以恚为刺。离酒者以饮酒为刺。梵行者以见女色为刺。入初禅者以声为刺。入第二禅者以觉观为刺。入第三禅者以喜为刺。入第四禅者以入息出息为刺。入空处者以色想为刺。入识处者以空处想为刺。入无所有处者以识处想为刺。入无想处者以无所有处想为刺。入想知灭定者以想知为刺<br>
<br>
复次。有三刺欲刺．恚刺．愚痴之刺。此三刺者。漏尽阿罗诃已断．已知。拔绝根本。灭不复生。是为阿罗诃无刺．阿罗诃离刺．阿罗诃无刺离刺<br>
<br>
佛说如是。彼诸比丘闻佛所说。欢喜奉行<br>
<br>
无刺经第十三竟(八百三十五字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>