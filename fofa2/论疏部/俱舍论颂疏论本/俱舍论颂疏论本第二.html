<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>俱舍论颂疏论本第二</p>
<p>从此第三。诸门分别。总有二十二门。分别十八界。此有三门。论云。于前所说十八界中。几有见。无见。几有对。无对。几善。几不善。几无记。颂曰</p>
<p>　一有见谓色　　十有色有对</p>
<p>　此除色声八　　无记余三种　</p>
<p>释曰。一有见谓色者。十八界中。一界有见。所谓色界。由显形色在此在彼差别不同。遂能示现此彼言说。言说名见。有彼言说故。故名有见。亦解见谓眼根。观照色故。色有眼见名为有见　十有色有对者。五根五境。称之为十。体是色故。名为有色　此十色界。极微所成。更相障碍。故名有对。论云。如手碍手。如石碍石。或二相碍(手石名二)应知有对。总有三种。一障碍有对。二境界有对。三所缘有对。对是碍义。碍有二种。一障碍碍。二拘碍碍。障碍碍者。谓障碍有对。十色为体。障碍即有对。持业释也。拘碍碍者。谓境界所缘。二种有对。境界有对。体者论云。谓十二界(六根六识)。法界一分(于法界中。唯取心所故。云一分)。诸有境法。于色等境(前十二界。及法界一分。能取境故。名诸有境法。于色等境者即所取境也)。此十二界。为境所拘。名为有对。境界之有对。依主释也。所缘有对体者。谓七心界全(六识及意界也)。法界一分(心所是也)。言所缘者。色等六境也。言有对者。七心界。法界。一分也。此七心界法界。名所缘有对者。为所缘境。之所拘碍。名为有对。所缘之有对。依主释也　论引施设足论证。境界有对。作四句分别。故施设足论。作如是说。此中于水。有碍非陆。如鱼等眼。于陆有碍非水。从多分说。如人等眼。有于俱碍。如毕舍遮(唐云食血肉鬼)室兽摩罗。及捕鱼人。虾蟆等眼(此毕舍遮等。于水陆。俱能见色。故通俱碍耳)。有俱非碍。谓除前相　论云境界所缘。复有何别(问也)若于彼法。此有功能。即说彼为此法境界。心心所法。执彼而起。彼于心等。名为所缘。解云(答也)。彼法者。色等六境也。此有功能者。此六根六识。于彼色等。有见闻等功能也。准此论文。功能所托。名为境界。如眼能见色。识能了色。唤色为境界。以眼识于色有功能故也。心心所法。其性劣弱。执境方生。犹如羸人非杖不起。故色等境。识所攀附。名为所缘也(已上注也)。准此论文。境界所缘。二义全别　且如一色被眼所见。名为境界。眼为有功能于色故也　即此一色。能引识起。名为所缘。为与识为力故也。由此道理。碍取境义边。名境界有对。故境界有对。通六根六识。以根及识。能取境故　碍缘境义边。名所缘有对。故所缘有对　唯心心所。以心心所杖境起故。亦光法师云。碍体义边。名所缘有对。碍用义边。名境界有对。更有多释。烦而不叙。亦论云。云何眼等。于自境界及自所缘。转时说名有碍(问碍义也。云何眼根。眼识等。于自境界。转时说名有碍。问境界有对也。云何眼识等。于自所缘。转时说名有碍。问所缘有对也。言自简他。如眼见色。耳闻声也)。越彼依余。此不转故(解云答也。越彼色等。于余声等此眼等。不转故。名为碍也)。或复碍者。是和合义。谓眼等法。于自境界及自所缘。和合转故(解云。是约和合义。以释碍也)。问若法境界有对。亦障碍有对耶。答应作四句。谓七心界。法界一分。诸相应法(四十六心所。名诸相应法)。是第一句。能取境故。名境界有对。非极微成。非障碍有对。色等五境。是第二句。极微成故。名障碍有对。不能取境。非境界有对眼等五根是第三句。极微成故。名障碍有对。能取境故。亦名境界有对。法界一分。非相应法。是第四句(于法界中。除心所外。余得非得等　名非相应法也)。非极微成。故非障碍有对。不能取境。故非境界有对。问若法境界有对。亦所缘有对耶。答应顺后句。谓所缘有对。必是境界有对。以心心所。缘境起时必取境故。自有境界有对。而非所缘有对。谓眼等五根　以眼等根。能取境故。名境界有对。不缘境故。非所缘有对　依经部宗中。大德鸠摩罗多。作如是说。鸠摩罗多。此云豪童也　是处心欲生他。碍令不起。应知是有对。无对此相违　此颂意者。如有色处。其心欲生。被他声碍。心遂不起。心不起时。名为有对。心正生时。即名无对。不同有宗于心生位说名有对。论主意朋鸠摩罗多释故。论云此是所许　此除色声八无记余三种者。三性分别门。此十色中。除色声二。所余八种。是无记性无记二字。义属上句。余谓色声。是通三性。言三性者。一善。二不善。三无记。若法可赞置白品中。名为善性。若法可毁置黑品中。名为不善性。非可赞毁。名为无记。亦解不能记异熟果。故名无记。眼等八种。不可记为善不善性。是无记摄　若色声二。从善心力。等起身语表摄。是名为善性。若从不善心力。等起身语表摄。名为不善。从无记心。等起身语表摄。名为无记。及不从心等起。总名无记　言色声二者。身表是色。语表是声。言等起者。心王心所。等能引起。由色声二非自性善恶。约能发心。判成善恶。心若是善。所发身语。亦名为善。心若不善。所发身语。亦名不善。所以身语。名等起善</p>
<p>从此第四三界分别门。论云已说善等。十八界中。几欲界系。几色界系。几无色界系。颂曰</p>
<p>　欲界系十八　　色界系十四</p>
<p>　除香味二识　　无色系后三　</p>
<p>释曰。欲界所系。具足十八。色界所系。唯十四种。除香味境及鼻舌识。除香味者。段食性故。色界无段食。故无香味　除鼻舌识。无所缘故。鼻识缘香。舌识缘味既无香味故。无鼻舌识　无色所系。唯后三种。所谓意界。意识界。法界　眼等五根。色等五境。此十是色。无色离色。故无此十。无此十故。五识亦无。故论云。依缘无故。五识亦无(五根为依。五境为缘)故唯后三无色界系</p>
<p>从此第五。有漏无漏分别门。论云。已说界系。十八界中。几有漏。几无漏。颂曰</p>
<p>　意法意识通　　所余唯有漏　</p>
<p>释曰。意法意识通者。通有漏无漏二也。谓意及意识。道谛摄者。名为无漏。余名有漏。法界若是道谛。无为名为无漏余名无漏(法界有无漏心所法名道谛也)。余十五界。唯是有漏。道谛无为。所不摄故</p>
<p>从此第六。有寻有伺门。于中有二。一正分别。二释妨难。且正分别者。论云。十八界中。几有寻有伺。几无寻唯伺。几无寻无伺。颂曰</p>
<p>　五识唯寻伺　　后三三余无　</p>
<p>释曰眼等五识。有寻有伺。由与寻伺恒共相应。谓眼等五识。有二种因。故与寻伺恒相应也。一行相粗。二外门转　由此二因。故眼等识。与寻伺俱。其义决定。故说唯言。后三三余无者。后三谓意法意识。根境识中。各居后故。重言三者。明此三界。皆通三品。三品名三。言三品者。一有寻有伺品。二无寻唯伺品。三无寻无伺品。故论云。此后三界。皆通三品。意界意识界。及相应法界。除寻与伺(法界中。有四十六心所法。名相应法界。于四十六心所中。除却寻伺。取余四十四心所。谓寻伺二种。不通三品。故除之也。今此文中意。明通三品也)。若在欲界初静虑中。有寻有伺。若在静虑中间。无寻唯伺。第二静虑。已上诸地。乃至有顶。无寻无伺(明意界意识界。及四十四相应法界。在诸地中。通三品也)。又论云。法界所摄。非相应法。静虑中间。伺亦如是(法界中。有十四不相应。及三无为兼无表色。名非相应法。此非相应法及静虑中间伺。同前第三无寻无伺品。故言亦如是。谓非相应法。不与寻伺相应故。名无寻无伺。其中间禅伺。地法中无寻故。不与寻相应。故名无寻也。伺无第二伺共相应。故名无伺也)。又论云。寻一切时。无寻唯伺。无第二寻故。但伺相应故(寻同前第二品。名无寻唯伺。寻无两寻同一时起。故无第二寻也。由寻无第二寻故。寻不与寻相应。故寻名无寻。寻得与伺相应。寻名唯伺。请细读看之也)。又论云。伺在欲界初静虑中。三品不收。应名何等(此问意。伺非三品收者。伺不与伺相应故。不可言有寻有伺品。伺得与寻相应。故不可言第二无寻唯伺品。及第三无寻无伺品。既非三品。应名何等)此应名曰无伺唯寻。无第二伺故。但与寻相应故(此文答前问也。伺无第二伺共相应故。名为无伺。与寻相应故。名唯寻也)。由此故。言有寻有伺地有四品法(由此者。由有第四无伺唯寻品也。有寻有伺地者。欲界初禅是也)。一有寻有伺。谓除寻伺。余相应法(余相应法者。余四十四心所法也)。二无寻唯伺。谓即是寻。三无寻无伺。谓即一切非相应法(非相应法者。法界中。有十四不相应。三无为法。及无表色也)。四无伺唯寻。谓即是伺。言余无者。余十色界。无寻无伺。常与寻伺。不相应故</p>
<p>从此第二。释妨难。论问起云。若五识身。有寻有伺。如何得说无分别耶。颂曰</p>
<p>　说五无分别　　由计度随念</p>
<p>　以意地散慧　　意诸念为体　</p>
<p>释曰。上两句释难。下两句出体。传说分别。略有三种。一自性分别。二计度分别。三随念分别。由五识身虽有自性而无余二。论云。如一足马名为无足。是故经中。说无分别　自性分别者。体唯是寻。后心所中。自当辨释　以意地散慧者。出计度分别体。散谓非定。简定中慧。意识相应。简五识心。故。第六识相应散慧。名为计度分别　意诸念为体者。出随念分别体。若定若散。意识相应诸念。名为随念分别(念通定散。故名为诸)</p>
<p>此下第七。有所缘无所缘门。第八有执受无执受门。论问起云。十八界中几有所缘。几无所缘。几有执受。几无执受。颂曰</p>
<p>　七心法界半　　有所缘余无</p>
<p>　前八界及声　　无执受余二　</p>
<p>释曰。初两句者。答第七问。下两句者。答第八问。七心者。六识意界也。法界半者。于法界中。有四品法。今唯心所法。取非全故。名为半也。此七心界。及法界半。为有所缘。缘谓攀缘。心心所法名为能缘。境名所缘。有彼所缘。名有所缘　余无者。余谓十色界。及法界所摄非相应法。不能缘境。名无所缘。前八界及声无执受者。前谓取前七心界。及法界全。此八及声。总成九界。名无执受。余二者。余谓所余。谓眼等五根。色香味触。此之九界。各通二义。一有执受。二无执受。有眼等五根住现在世。名有执受。过去未来名无执受。色香味触住现在世。与五根不相离者。名有执受。若在现在。不与根合。及在身外。并过去未来法。名无执受(解云。色香味触。总有三类。名。无执受。一不与根合。谓发毛等。二在身外。谓非情中地水等。三过去未来者也)</p>
<p>论云。有执受者。心心所法。共所执持。摄为依处。名有执受。损益展转。更相随故(由眼等五根。彼心心所摄。为所依处。若扶根四境摄。为依处故。眼等九界。有心心所执受故。有彼执受。名有执受。由执受故。眼等与心损益相随。心有喜乐身亦益也。心若苦恼身亦损也)</p>
<p>从此第九大种所造门。第十积集非积集门。论问起云。十八界中。几大种性。几所造性。几可积集性。几非可积集性。颂曰</p>
<p>　触界中有二　　余九色所造</p>
<p>　法一分亦然　　十色可积集　</p>
<p>释曰。上三句答第九问。下一句答第十问。触界中有二者。触谓身所觉。触通二种。一谓大种。地水火风。二所造。滑涩等七　余九色所造者。余谓所余眼等五根。色等四境。唯除触也。此九色界。唯所造性。法一分亦然者。法界一分。无表业色。同前九界。亦唯所造。故言亦然。法界中有四分法。一相应法。二不相应法。三无表色。四无为法。今唯取无表。故言一分也　十色可积集者。五根五境名为十色。极微所成。名可积集。义准余八。非可积集。非极微故</p>
<p>从此已下。第十一能斫所斫门。第十二能烧所烧门。第十三能称所称门。论问起云。十八界中几能斫。几所斫。几能烧。几所烧。几能称。几所称。颂曰</p>
<p>　谓唯外四界　　能斫及所斫</p>
<p>　亦所烧能称　　能烧所称诤　</p>
<p>释曰。上两句者。色香味触。名外四界。此即名为能斫所斫。四尘成斧。名为能斫。四尘成薪等。名为所斫也。问何法名斫。答薪等色聚。相逼续生。斧等分隔。令各续起。此法名斫　亦所烧能称者。如外四尘名能斫所斫。所烧能称其体亦然也。能烧所称诤者。诤谓诤论。能烧所称两解不同。名为诤论。谓或有说。能烧所称体亦如前。唯外四界　或复有说。唯有火界。可名能烧。所称唯重。重者所造触中重触也</p>
<p>从此第十四。五类分别门。论问起云。十八界中几异熟生。几所长养。几等流性。几有实事。几一刹那。颂曰</p>
<p>　内五有熟养　　声无异熟生</p>
<p>　八无碍等流　　亦异熟生性</p>
<p>　余三实唯法　　刹那唯后三　</p>
<p>释曰。内五有熟养者。眼等五根。唯通二类。有异熟生及所长养。业所感得。名异熟生　于现在世。因饮食等。长小令大。养瘦令肥。名所长养　眼等五根。体非无为。不名有实。又非苦忍初心。不名一刹那。问眼等五根。同类因生。有等流性。何故不言通等流耶。答五类明义。体各不同。互不相摄。若眼等五根。异熟生摄。不尽者方立长养摄。若此二类摄不尽者。方立等流。今此二类摄根总尽。其眼等五根。离二类外更无别有眼等根性故。不立等流。虽眼等内亦有等流。离异熟性及所长养。无别性故。所以不说　异熟生义。论有四解　一云异熟因所生。名异熟生。如牛所驾车名言牛车。略去中言故作如是说。此解异熟。或属因或属果。若属因者。异熟即因。名异熟因。持业释也。若属果者。异熟之因。名异熟因。依主释也。若言异熟生。唯依主释。谓异熟因所生名异熟生。略去因所二字。但言异熟生。如言牛车略去所驾二字也　第二解云。或所造业。至得果时。变而能熟。故名异熟。果从彼生。名异熟生。谓所造业。未至得果。起取果用。至得果时。起与果用。此与果用。与前取果用异故。名之为变。变即是异。是能熟故。名异熟。异即是熟。故名异熟。持业释也。果从彼生。名异熟生。异熟之生。依主释也。此解意。异熟在因。生属果也　第三解云。彼所得果。与因别类。而是所熟故名异熟。此解意。果是无记。因是善恶。故言与因别类。名之为异。复是所熟。异熟即生。持业释也　第四解云。或于因上。假立果名(此解意。果名异熟。同第二解。因非异熟。而今因名异熟者。此于因上立果名故。因名异熟。有异熟故。是有财释也。果从异熟因生名异熟生。异熟之生依主释也)所长养者。且能长养。有其四种。一则饮食。二者资助如涂洗也。三睡眠。四等持。此四胜缘。资益五根。长小令大。养瘦令肥。名所长养。能长养通三性。所长养唯无记。今五类门。取所长养也　声无异熟生者。声有二类。一则等流。二所长养。无异熟生者。夫异熟色。任运而起。声随欲转。有间断故。无异熟生　八无碍等流亦异熟生性者。七心法界。无积集故。名八无碍。此有等流异熟生性。若从同类遍行因生。名等流性。从异熟因所引生者。名异熟生。非积集。故无所长养　余三者。余谓余四色香味触　此四是前眼等五根。及八无碍外。名之为余。此之余四。通三类也。有异熟因。有所长养。有等流性　实唯法者。无为名实。非四相迁。体坚实故。此法界摄。故唯法界。独名有实。刹那唯后三者。意法意识名为后三。唯此三界。有一刹那。谓见道初心。苦法忍品。唯有此一刹那心。究竟不从同类因生。非等流故。名一刹那。余有为法。无非等流。苦忍相应心。名意界意识界也。望后名意。望前名意识也。受等俱起法。名为法界</p>
<p>从此下第十五。得成就门。依萨婆多宗。若得至生相名得。若得至现在名成就。成就时不名得。得时不名成就　言生相者。在未来世也。论云。如是已说异熟生等。今应思择。若有眼界。先不成就。今得成就。亦眼识耶。若眼识界。先不成就。今得成就。亦眼界耶。如是等问。今应略答。颂曰</p>
<p>　眼与眼识界　　独俱得非等　</p>
<p>释曰。眼与眼识。四句分别。独俱得非等者。独是两单句也。俱得者。是俱句也。非者俱非句也。等者。明成就不成就四句也。且独中第一单句。谓得眼不得识　谓生欲界渐得眼根　渐得眼言。意显胎卵湿生。若是化生。根顿得故。夫论眼根。是异熟无记。唯法俱得。故约渐得。但名得眼　眼识通三性。有前后俱得　先中有位。已起眼识　今此渐得眼根。是受生已后　识前成就故。故不名得　及无色没生二三四静虑时(生二三四静虑。中有初起唯有眼根而无眼识眼。识未起故。故不名得也)　第二单句。得识不得眼　谓已生二三四静虑地。眼识现起(现之言正。起之言生识。在生相名为现起。此所起识。在生相位。正在未来。尔时名得。其眼根在现在。名成就不名得也)　第三俱句者。根识俱得。谓无色没。生欲界及梵世时　欲界梵世。中有初心。根识俱有尔时名得。第四俱非句者。谓除前相。颂言等者。等取成就四句。第一句者。成就眼根。不成就眼识。谓生二三四静虑地。眼识不起。第二句者。成就眼识。不成就眼根。谓生欲界。未得眼根。及得已失。谓生欲界。必成就识。地法成故。未得根者。谓初受胎时也。及得已失者。谓是生后盲人也。既无眼根。故不成就。第三句者。谓生欲界。得眼不失。及生梵世。若生二三四静虑。正见色时。根识俱成就也。第四句者。谓除前相</p>
<p>从此第十六。内外门。论云。十八界中。几内。几外。颂曰</p>
<p>　内十二眼等　　色等六为外　</p>
<p>释曰。内有十二。六根六识。此十二界。心所依故。所依亲近。说名为内。色等六境。为心所缘。所缘疏远。说名为外</p>
<p>从此第十七。同分彼同分门。论云。十八界中。几同分。几彼同分。颂曰</p>
<p>　法同分余二　　作不作自业　</p>
<p>释曰。法同分者。法谓法界。此法界中。唯有同分。无彼同分　泛论六境名同分者。与能缘识定为所缘。定有二义。一如色等五境。与识定为所缘。名之为定。谓五识名定。缘境不杂故　今此五境得名定者。谓与五识。定为所缘故。五识缘时。说名同分。虽被意识缘。以非定故。故非同分　第二法境名定。体即是定。唯意识缘。是决定故。定被意识缘。所以望意识名同分。论云无一法界不于其中。已正当生无边意识　故此法界。恒名同分(无边意识。是无我观。缘境无边故。已正当生者。过去已生。现在正生。未来当生)。余二者。谓余十七界皆有同分及彼同分。若作自业名为同分。不作自业名彼同分。作自业者。业谓业用。如六根六识。约能取境。名自业用。若不能取境。名不作自业。色等五境。约为境名作自业。不为境名不作自业　此中眼根。于有见色。已见。正见。当见。名同分眼。如是广说。乃至意根。各于自业境。应说自业用。彼同分眼。但有四种。谓不见色。已灭。正灭。当灭。及不生法。如眼有四。乃至身界。亦有四种。准眼应知　意彼同分。唯有一种。谓不生法。意生必同分。故唯不生。名彼同分也　色界为眼已正当见。名同分色。彼同分色。但有四种。谓非眼见。已灭。正灭。当灭。及不生法。如色既尔。乃至触境。应知亦然。同分亦三。彼同分四也　眼等六识。同分有三。已生。正生。当生。故彼同分一。唯不生法故。如意界说　问何故名同分彼同分耶。答此有三解　第一解云。根境识三。更相交涉。故名为分。同有交涉分。故名同分　第二解云。或复分者。是已作用。作自业者。名已作业。同有作用分。故名同分　第三解云。或复分者。是所生触。三和生触。同有生触。故名同分。彼同分者。论云。由非同分与彼同分。种类分同。名彼同分。解云。如不见色眼。名非同分。此非同分。与彼见色眼。种类分同。名彼同分　言种类分同者。同眼自性故。互相引起故。又相系属故</p>
<p>从此第十八。三断门。论云。十八界中。几见所断。几修所断。几非所断。颂曰</p>
<p>　十五唯修断　　后三界通三</p>
<p>　不染非六生　　色定非见断　</p>
<p>释曰。十五界者。五根。五识。及与五境。唯修断。后三界通三者。意法意识通三种断。若意界意识界。与八十八随眠相应。及俱有法。并随行得。皆见所断　苦谛有十烦恼。集灭各七。除身见边见戒禁取也。道谛有八。除身边见。四谛合成三十二。上界除嗔。有二十八。谓四谛下。各除嗔故。成二十八。上二界各有二十八。合成五十六。兼欲界三十二。成八十八。此等随眠。是分别惑。迷理起故。才见谛时。彼皆断故。名见所断。见谓见谛。见是能断。惑是所断。见之所断。名见所断。依主释也。俱有法者。谓与见惑。相应心所。兼四相是也　此意等三。除见断外诸余有漏。皆修所断　通无漏故。名非所断。不染非六生。色定非见断者。此通外难。谓经部宗。许异生性及招恶趣。身语业等是见所断。谓得见道。彼异生等。永不复生。既与见道。极相违故。应见所断。为答此难。故有斯颂。虽尔此法。定非见断。略说非见断。总有三种。一不染法。善无记也。二非六生。谓五识也。不从第六意生。名非六生也。三者色法此三种法。定非见断。非迷谛理亲发起。故谓不染。非六生非迷谛理。色法非见惑亲发也　然异生性。是不染污。无记性摄。身语恶业。是色法故。故此二种。非见所断</p>
<p>从此第十九。是见非见门。于中有二。一正明。二傍论。且初正明者。论云十八界中。几是见。几非见。颂曰</p>
<p>　眼法界一分　　八种说名见</p>
<p>　五识俱生慧　　非见不度故</p>
<p>　眼见色同分　　非彼能依识</p>
<p>　传说不能观　　被障诸色故　</p>
<p>释曰。眼全是见。观照色故　法界一分八种名见。谓身见等五染污见。六世间正见。谓意识相应善。有漏慧也。七有学正见。谓有学身中。诸无漏见。八无学正见。谓无学身中。诸无漏见。此八是慧。推度境故。皆名为见。法界所摄。名一分也。问何故世间正见。唯意识相应。答颂言五识俱生慧非见不度故。以无分别故。不能决度。是故非见　后四句颂。破识见家。谓尊者法救。许眼识见。尊者世友说眼根见。故。论云。若尔眼根。不能决度。云何名见(识见家难也)。以能明了观照诸色。故亦名见(眼见家答也)。若眼见者。余识行时。亦应名见(此难意。依此宗。六识不并起故。余识行眼便无识。许眼见者。何故非见)。非一切眼。皆能现见(眼见家答也)。谁能现见(征也)。谓同分眼。与识合位。能见非余(释第五句颂)。若尔则应彼能依识见色非眼(识见家难)。眼不尔。眼识定非能见(释第六句)。所以者何(征也)。传说不能观被障诸色故。眼根有对。于障外色。理不合见。若识见者。识无对故。壁等不碍。应见障色(此眼见家答。释第七第八句也)。依经部宗。说眼根见。假而非实。故论云。经部诸师。作如是说。如何共聚。楂掣虚空。眼色等缘。生于眼识。此等于见。孰为能所。但顺世情。假兴言说。眼名能见。识名能了。智者于中。不应封着</p>
<p>从此第二。傍论于中有七。一两眼见先后。二六根六境离合。三根境量大小。四六识依世摄。五眼等得依名。六识随根立称。七依地同异别。且初第一。两眼见先后者。论云。于见色时。为一眼见。为二眼见。此无定准。颂曰</p>
<p>　或二眼俱时　　见色分明故　</p>
<p>释曰。阿毗达磨诸大论师。皆咸言。或时二眼俱见。以开二眼见色分明。闭一目时不分明故。故知有时二眼见色。又开一眼。触一眼时。便于现前。见二月等。闭一触一。此事即无　是故或时。二眼俱见。非所依别。识成二分。住无方所。故不同碍色也</p>
<p>从此第二。六根境离合。论云。若此宗说眼见耳闻乃至意了。彼所取境。根正取时。为至不至。颂曰</p>
<p>　眼耳意根境　　不至三相违　</p>
<p>释曰。眼耳意根。取不至境。谓眼能见远处诸色。眼中药等。则不能观。谓耳能闻远处声响。逼耳根者。则不能闻。意无色故。不可名至。故此三根。取不至境。三相违者。三谓鼻舌身。此三取至境。故与上相违也</p>
<p>从此第三。根境量大小者。颂曰</p>
<p>　应知鼻等三　　唯取等量境　</p>
<p>释曰。鼻等者。等取舌身。此三唯能取等．量．境。言等量者。如根微量。境微亦然。相称合生鼻等识故　眼耳取境。大小不定。谓眼有时见小。如见毛端。有时见大。如见山等。有时取等。如见蒲桃　耳不定者。取蚊虻云琴声。大小等别。云声是雷。依云起故。西方呼雷。为云声也。意无质碍。不可辨其形量差别</p>
<p>从此第四。六识依世摄者。论云。如前所说。识有六种。谓眼识界。乃至意识界。为如五识唯缘现在。意识通缘三世非世。如是诸识依亦尔耶。不尔云何。颂曰</p>
<p>　后依唯过去　　五识依或俱　</p>
<p>释曰。后依唯过去者。后是第六识。于六识中。最居后故。此第六识。唯依过去无间灭意。五识依或俱者。或表不定。眼等五识。所依有二。一者过去。谓无间意。二者现在。眼等五根。识与五根同现在故。名之为俱　或言表此亦依过去。故五识依名或俱也　问如是眼识所依性者。即是眼识。等无间缘耶。设是眼识。等无间缘。复是眼识。所依性耶。答应作四句。第一句者。俱生眼根。眼根是眼识所依性。非等无间缘。等无间缘。唯心心所。眼根是色。故非此缘。第二句者。谓无间灭。心所法界。无间灭言。意表过去。过去心所。与现在眼识。为等无间缘　非心王故。非是眼识所依性也。第三句者。谓过去意根。无间灭意。与现在眼识为所依性。是心法故。复是眼识。等无间缘。第四句者。谓除前相所说法。如眼既尔。乃至身识。应知亦然　问若是意识。所依性者。复是意识。等无间缘耶。若是意识。等无间缘。复是意识。所依性耶。答顺前句。答谓是意识。所依性者。定是意识。等无间缘　意识所依。即是意根故。故通俱句也。有是意识等无间缘。非与意识为所依性。谓无间灭心所法界　非心王故。不是所依。依大毗婆沙。答问法不过四种。以狭问宽。顺前句答。以宽问狭。顺后句答。互有宽狭。应作四句。若无宽狭。答曰如是。且如今问若意识所依亦等无间缘。此是以狭问宽。谓意识所依唯心王故。是狭等无间缘。通心王心所。是宽顺前句答者。顺前问答。谓若是意识所依性者定是等无间缘也　以宽问狭顺后句答者。谓即改前问。云若意识。等无间缘。复是意识所依性耶。此既即是以宽问狭。谓意识等无间缘。是宽通心王心所故　若所依性。即狭唯心王故。应作顺后句答。谓若意识所依性者。必是等无间缘。顺后句故　若将眼识所依性。与等无间缘。为问此即互有宽狭。谓眼识所依。通色通心是宽。不通心所是狭。若等无间缘。通心心所是宽。不通色是狭</p>
<p>从此第五。眼等得依名。论云。何缘识起。俱托二缘。得所依名。在根非境(以根境为二缘)。颂曰</p>
<p>　随根变识异　　故眼等名依　</p>
<p>释曰。随根变者。识随根变。根若转变。识亦异故。谓根若益。其识即明。根若有损。识便昧故。非境有变令识有异。以识随根。不随境故。依名唯在眼等非余。言眼等者。眼等六界也</p>
<p>从此第六。识随根受称者。论云。何缘色等。正是所识。而名眼识乃至意识。不名色识乃至法识。颂曰</p>
<p>　彼及不共因　　故随根说识　</p>
<p>释曰。彼者彼前所说。眼等名依也。及不共因者。眼等五根。与眼等识。为不共因。谓眼唯与自身眼识。为所依性。名不共因。若色便通自他眼识。及通自他意识所取。是共因也。如眼既尔。乃至身触应知亦然　眼等五根。由上二义。一者所依胜。二者不共因。故识得名。随根非境　然依论文。唯依五根。明不共因。五境明共因。不就意法明者。谓意能生五识。非是不共因也。法唯意识。缘却名不共因也　虽意非不共因。而是意识。所依性故。故随所依。名为意识。法虽是不共因。非所依故。不名法识。今此五根。由所依胜及不共因　境无此义。是故五识从根受称。喻如鼓声及麦芽等。鼓声因手及鼓。但名鼓声不名手声者。鼓有二义。一所依胜。声依鼓变故。二不共因。但生鼓声故。手阙二义。不名手声。鼓喻根也。声喻识也。手喻境也。况法可知。但名麦芽。不名水等芽者。麦有二义。准鼓说之</p>
<p>从此第七。依地同异别。颂曰</p>
<p>　眼不下于身　　色识非上眼</p>
<p>　色于识一切　　二于身亦然</p>
<p>　如眼耳亦然　　次三皆自地</p>
<p>　身识自下地　　意不定应知　</p>
<p>释曰。欲释此颂。且要先知。身眼色三。皆通五地。谓在欲界及四静虑　眼识唯在欲界初禅　眼不下于身者。眼根望身。或等或上。终不居下　且欲界眼见欲界色。此即眼与身等(等同地故言等)身在欲界。获四禅眼。是即眼有身上　决定无有身居上地。起下地眼。以生上地自有胜眼。故不须起下地劣眼。故眼于身。终不居下　色识非上眼者。色识望眼。等下非上　等谓同地。如欲界眼见欲界色。色识与眼俱同地也。若以二禅眼。见初禅色。色识属初定。眼属第二禅。此即色识。望眼俱下地也　上地色细。下眼不能见上色故　故色非眼上也。上识不依下地眼故　故识非眼上也。由此理故。色识非眼上　色于识一切者。色望于识通等上下故。言一切。如欲界识。了欲界色。此即色望识等也　初禅眼识。了欲界色。此即色望识下也　获二禅天眼。借初禅眼识。了二地色。此即色望识上也　二于身亦然者。二者谓色识。此二望身通等上下。如色于识。故言亦然。如身生欲界。起欲界眼识。了欲色时。此即色识。望身同地等也　身在欲界。发上天眼。起初禅识。了初禅色。此即色识。望身上也。身生二禅。借初禅识。了下地色。此即色识。望身下也。上所引义。是略举一隅。非遍尽举。智者应知　如眼耳亦然者。释耳根也。翻前颂云耳不下于身。声识非上耳。声于识一切。二于身亦然。此言识者。耳识也　次三皆自地者。次三者。谓鼻舌身三。眼耳次故。名为次三。谓鼻根鼻识香身四种。舌根舌识。味身四种。身根身识。触三种。此等相望。总皆自地。谓此三种。取至境故。鼻舌两识。唯欲界故　唯身识一。望于身触。通自下地。与前少别故。颂曰身识自下地。自者。生欲界初禅也。谓欲界初禅。身识望于身触。皆同地故。名为自也。下者。生上三定。借初禅识。觉上地触。此即身识。望于身触。在下地也　意不定应知者。应知意界四事不定。谓意有时与身识法。四皆同地　有时上下。于游等至及受生时。随其而应。或同或异。如后定品当广分别。已上七段。总是傍论竟。次辨正论</p>
<p>从此第二十。十八界中。谁六识内。几识所识门。第二十一。几常。几无常门。第二十二。几根。几非根门。颂曰</p>
<p>　五外二所识　　常法界无为</p>
<p>　法一分是根　　并内界十二　</p>
<p>释曰。五外二所识者。色等五境。名为五外。此外五境。二识所识。一为五识所识。二为意识所识。除此五界。余十三界。义准应知。唯意识识。非五识身所缘境故　常法界无为者。唯有法界一分是常。谓无为法。义准无常法余余界　言法余者。除无为外所余法界也。言余界者。余十七界全也　论云。又经中说二十二根。谓眼根。耳根。鼻根。舌根。身根。意根。女根。男根。命根。乐根。苦根。喜根。忧根。舍根。信根。勤根。念根。定根。慧根。未知当知根。已知根。具知根(已上依经列数)阿毗达磨诸大论师。皆越经中六处次第。于命根后方说意根。有所缘故　解云。经依六处次第。于眼等五根后。即说意根也　论依无所缘门。有所缘门次第。于命根后。方说意根。谓命根等前八。无所缘门。意等十四。是有所缘门也　法一分是根者。于法界中。一分是根。谓命根。乐等五受根。信等五根。此十一根。是法界摄　后三无漏根一分。亦法界摄。由三无漏以九根为体。所谓意喜乐舍信等五根。此九根中。唯意根一。非法界摄。所余八根。是法界摄。故三无漏根中。取一分名法界摄也。并内界十二者。眼等五界。及七心界。名为十二。非直法界一分为根并内界十二为根体也。且眼等五界。摄眼等五根也。七心界摄意根也。意界意识界此二。摄后三无漏根中一分也。言一分者。三无漏根。九根为体。于九根中。唯摄意根。故言一分。女根男根。即是身根。一分所摄。如后当辨　义准。所余色等五界。法界一分。皆体非根</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 