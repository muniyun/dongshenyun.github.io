<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卢舍那佛品第二之一</p>
<p>尔时诸菩萨众。及一切世界诸王。咸作是念。何等是一切诸佛地。佛境界。佛持。佛行。佛力。佛无畏。佛三昧。佛自在。佛胜法。示现菩提。佛眼耳鼻舌身意诸根。佛光明音声。佛智海。世界海。众生海。法界方便海。佛海。波罗蜜海。法门海。化身海。佛名号海。佛寿量海。一切菩萨所修行海。发大乘心。出生诸波罗蜜愿智慧藏。唯愿如来慈悲方便。发起我心令得开解。时诸菩萨神力故。一切供养具中。出自然音而说偈言</p>
<p>　如来无量旷劫行　　自然正觉出世间</p>
<p>　于当来世无量劫　　身应一切如大云</p>
<p>　断众生疑永无余　　出生胜力得解脱</p>
<p>　灭除世间无量苦　　令一切得正觉乐</p>
<p>　无量刹尘诸菩萨　　一心合掌观最胜</p>
<p>　随彼所愿诸境界　　断除疑惑开法门</p>
<p>　何等一切诸佛地　　大圣境界佛诸持</p>
<p>　佛无上智力无畏　　愿为佛子平等现</p>
<p>　无量如实诸三昧　　诸清净行深妙法</p>
<p>　大圣神力无有边　　兴大雷云雨众生</p>
<p>　悉入法王如实趣　　于最胜境不退转</p>
<p>　及无量佛诸功德　　愿起慈悲悉令见</p>
<p>　如来眼根无限量　　耳鼻舌身亦如是</p>
<p>　佛意如实难思议　　愿令众生悉知见</p>
<p>　佛国土海众生海　　诸法界海调伏海</p>
<p>　佛海无量无边际　　愿令佛子平等见</p>
<p>　波罗蜜海不思议　　无上方便法门海</p>
<p>　无量无边法门海　　愿在道场具足说　</p>
<p>尔时世尊。知诸菩萨心之所念。即于面门及一一齿间。各放佛世界尘数光明。所谓宝幢照光明。法界妙音庄严光明。生乐垂云光明。佛十种力严净道场光明。一切宝焰云光明。清净无碍充满法界光明。能成一切世界光明。净宝金刚日幢光明。往诣菩萨大众光明。演出诸佛语轮光明。如是等一一光明。各有佛世界尘数光明。以为眷属。一一光明。照十佛土微尘等刹。彼诸菩萨见此光已。得睹莲华藏庄严世界海。佛神力故。于光明中而说偈言</p>
<font SIZE="2">
<p>　</p>
</font>
<p>　无量劫海修功德　　供养十方一切佛</p>
<p>　教化无边众生海　　卢舍那佛成正觉</p>
<p>　放大光明照十方　　诸毛孔出化身云</p>
<p>　随众生器而开化　　令得方便清净道</p>
<p>　佛于往古生死中　　调伏一切诸群生</p>
<p>　于一念中悉解脱　　世雄无量得自在</p>
<p>　深心净信普庄严　　往修满足波罗蜜</p>
<p>　与诸刹海尘数等　　坚固安住一切力</p>
<p>　出微妙音遍十方　　具足实智满众心</p>
<p>　无量方便化众生　　是师子吼寂静法</p>
<p>　人尊如是德无量　　应诣供养听受法</p>
<p>　如佛刹等微尘数　　最胜诸子诣如来</p>
<p>　各雨一切供养具　　一心恭敬观导师</p>
<p>　如来所说一语中　　演出无边契经海</p>
<p>　于一切众雨甘露　　恭敬往诣两足尊</p>
<p>　三世诸佛无上愿　　大圣道场分别说</p>
<p>　亦非集在一念中　　宜速时诣觐最胜</p>
<p>　卢舍那佛大智海　　光明普照无有量</p>
<p>　如实观察真谛法　　普照一切诸法门　</p>
<p>尔时莲华藏庄严世界海东。次有世界海。名净莲华胜光庄严。中有佛刹。名众宝金刚藏。佛号法水觉虚空法王。于彼如来大众海中。有菩萨名观胜法妙清净王。为佛光明所开发已。与世界海尘数菩萨眷属围绕来向佛所。充满十方一切虚空。兴十种宝色光明华云。悉皆弥覆充满虚空。十种妙宝须弥山云。十种日轮云。十种宝华云。十种妙宝楼阁藏云。十种华树云。十种妙香现众色云。十种一切妙音声云。如是一切悉皆弥覆充满虚空。来诣佛所供养恭敬礼拜已。在于东方杂华光藏师子座上。结跏趺坐。此世界海南。次有世界海。名众宝月光庄严藏。中有佛刹。名无量光严。佛号普智光胜须弥山王。于彼如来大众海中。有菩萨名清净海慧。为佛光明所开发已。与世界海尘数菩萨眷属围绕来向佛所。兴十种一切妙庄严藏众宝王云。悉皆弥覆充满虚空。十种普庄严宝王云。十种妙宝藏炽然照明叹佛功德宝王云。十种妙音充满赞叹宝王云。十种菩提树庄严道场宝王云。十种普门光明佛变化宝王云。十种不坏众光明示现宝王云。十种香灯照一切刹充满宝王云。十种不可思议佛刹如来宫殿普现宝王云。十种杂宝三世诸佛法身光明宝王云。悉皆弥覆充满虚空。来诣佛所恭敬供养礼拜已。在于南方青色莲华师子座上。结跏趺坐。此世界海西。次有世界海。名宝光乐。中有佛刹。名一切胜观。佛号香光王功德宝庄严。于彼如来大众海中。有菩萨名香焰平等庄严月光。为佛光明所开发已。与世界海尘数菩萨眷属围绕来向佛所。兴十种一切杂宝香华楼阁云。悉皆弥覆充满虚空。十种一切色宝王庄严楼阁云。十种一切宝幢香焰楼阁云。十种一切解脱庄严楼阁云。十种一切宝华鬘云。十种一切宝鬘庄严宝楼阁云。十种一切普光明藏照一切庄严楼阁云。十种一切宝庄严无量庄严悉现楼阁云。十种普满庄严楼阁云。十种无量华乐云。悉皆弥覆充满虚空。来诣佛所供养恭敬礼拜已。在于西方金色杂宝庄严莲华藏化师子座上。结跏趺坐。此世界海北。次有世界海。名琉璃宝光充满藏。中有佛刹。名化青莲华庄严。佛号无量智慧音王。于彼如来大众海中。有菩萨名师子光庄严。为佛光明所开发已。与世界海尘数菩萨眷属围绕来向佛所。兴十种一切香云。悉皆弥覆充满虚空。十种一切青色华云。十种一切妙宝树云。十种一切诸杂华云。十种一切宝庄严云。十种一切宝雷音云。十种一切妙音声云。如是一切悉皆弥覆充满虚空。来诣佛所供养恭敬礼拜已。在于北方大灯变化师子座上。结跏趺坐。此世界海东南方。次有世界海。名阎浮檀玻璃色幢。中有佛刹。名宝庄严藏。佛号一切法灯无所怖畏。于彼如来大众海中。有菩萨名无尽胜灯功德法藏。为佛光明所开发已。与世界海尘数菩萨眷属围绕。来向佛所。兴十种无量色莲华藏师子座云。悉皆弥覆充满虚空。十种师子座云。十种一切庄严具庄严师子座云。十种灯明师子座云。十种能出十方一切众宝师子座云。十种一切香鬘师子座云。十种一切诸佛庄严示现师子座云。十种一切宝台栏楯庄严师子座云。十种一切宝树庄严师子座云。十种日庄严师子座云。皆悉弥覆充满虚空。来诣佛所供养恭敬礼拜已。在东南方夜光幢宝藏师子座上。结跏趺坐。此世界海西南方。次有世界海。名普照庄严。中有佛刹。名香胜离垢光明。佛号一切众生普欢喜王。于彼如来大众海中。有菩萨名普智光明慧灯。为佛光明所开发已。与世界海尘数菩萨眷属围绕来向佛所。兴十种如意宝王云。悉皆弥覆充满虚空。十种青色宝云。十种一切香云。十种一切幡云。十种一切妙色庄严云。悉皆弥覆充满虚空。来诣佛所供养恭敬礼拜已。在西南方众宝师子座上。结跏趺坐。此世界海西北方。次有世界海。名善光照。中有佛刹名意入。佛号普门智慧意入明净音。于彼如来大众海中。有菩萨名无量华照垂髻。为佛光明所开发已。与世界海尘数菩萨眷属围绕来向佛所。兴十种一切杂宝轮盖云。悉皆弥覆充满虚空。十种华盖云。十种解脱盖云。十种宝王盖云。十种杂宝盖云。十种普宝盖云。十种琉璃宝王盖云。十种一切香盖云。悉皆弥覆充满虚空。来诣佛所供养恭敬礼拜已。在西北方众善光明幢师子座上。结跏趺坐。此世界海东北方。次有世界海。名宝照光明藏。中有佛刹。名香庄严乐胜藏。佛号无量功德海。于彼如来大众海中。有菩萨名无尽清净光明王。为佛光明所开发已与世界海尘数菩萨眷属围绕来向佛所。兴十种一切宝光轮云。悉皆弥覆充满虚空。十种光轮云。十种华云。十种如来变化轮云。十种一切佛境界轮云。十种一切功德宝云。十种一切众生乐不可尽示现云。十种一切诸佛所愿示现云。悉皆弥覆充满虚空。来诣佛所供养恭敬礼拜已。在东北方清净光明不可尽师子座上。结跏趺坐。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>