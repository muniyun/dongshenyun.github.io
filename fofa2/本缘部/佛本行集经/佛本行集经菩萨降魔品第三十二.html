<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>佛本行集经菩萨降魔品第三十二上</p>
<p>尔时魔众。尽其威力。胁菩提树。不能惊动。菩萨一毛。有偈说言</p>
<p>　天魔军众忽然集　　处处打鼓震地噪</p>
<p>　吹螺及贝诸种声　　唱言子欲作何事</p>
<p>　今见此魔大军众　　何不起走离此中</p>
<p>　汝今妙色如铸金　　面目清净天人仰</p>
<p>　如是身体不久坏　　此大魔众难可当</p>
<p>　但看地上及虚空　　诸种变现皆充满</p>
<p>　必欲共斗恐不如　　其若嗔忿或损身</p>
<p>　梵音迦罗频伽声　　告诸夜叉罗刹等</p>
<p>　愚痴欲恼虚空体　　今来怖我亦复然</p>
<p>　能以金刚破山王　　或用口吹竭大海</p>
<p>　或猛嗔龙持手执　　如是彼能动我心</p>
<p>　魔众愤怒放火山　　拔树并根历乱掷</p>
<p>　镕铜赫赤星散注　　或有手把恶毒蛇</p>
<p>　或骆驼马白象头　　或猫野干猕猴首</p>
<p>　或嗔蛇龙吐气舌　　或复霹雳闪电飞</p>
<p>　杂雨土石雹金刚　　或注铁丸诸器仗</p>
<p>　槊矛长刀三叉戟　　或现金刚齿毒蛇</p>
<p>　落地打碎树枝条　　种种兵甲大叫吼</p>
<p>　或有百臂射百箭　　蛇口吐猛焰火光</p>
<p>　或棒铁丸如须弥　　或出可畏炽火雨</p>
<p>　倒地劈裂彻泉下　　或有窜身前后围</p>
<p>　或在左右及足边　　颠倒手脚放烟火</p>
<p>　忽然还复口大笑　　如是可畏诸魔军</p>
<p>　菩萨见如幻化为　　如是魔力应夺命</p>
<p>　彼见犹如水中月　　亦复非真男女形</p>
<p>　非我非命非众生　　眼耳鼻口身意等</p>
<p>　内外因缘各自有　　是诸法尔造无人</p>
<p>　我作如此语非虚　　不信当更作言誓</p>
<p>　如我今见于彼等　　欲得恐怖于我来</p>
<p>　诸法体性及我身　　一切悉空无有实　</p>
<p>是时魔军夜叉众等。以诸形貌种种身体。如是恐怖菩萨之时。菩萨尔时不惊不怖。不动不摇。而彼魔王波旬。更复增嗔恚心。内怀愁忧。遍满其体不能自安。而有偈说</p>
<p>　魔家眷属大可畏　　各作种种恐怖形</p>
<p>　见彼菩萨不惊惶　　波旬心愁剧嗔恨　</p>
<p>尔时菩萨。作是思惟。此魔波旬。不受他谏。造种种事而不自知。我今可以如法语言断其一切诸恶法行。菩萨如是心思惟已。语魔波旬。作如是言。魔王波旬。汝善谛听我本来此。菩提树下。创初之时。将一把草。铺已而坐。所以者何恐畏后时共魔波旬成于怨仇斗诤相竞恶口骂詈。汝魔波旬。造诸恶行。无有善心。我今欲断汝魔波旬一切怨仇。欲灭汝等一切恶业。汝魔波旬。若欲生于怨恨之心。作如是念。何故菩萨坐此树下。将草作铺。着粪扫衣。汝心如是妒嫉此事。汝魔波旬。且定汝意。我若成就阿耨多罗三藐三菩提。后取如是等一切诸事。付嘱于汝。愿汝回心生大欢喜。魔王波旬。汝今心中亦有言誓。我等必当恐怖菩萨。令舍此座起走勿停。然我复有弘大誓愿。我今此身坐于此座。设有因缘。于此坐处。身体碎坏犹如微尘。寿命磨灭。若我不得阿耨多罗三藐三菩提时。我身终不起于此处。魔王波旬。如是次第。我等当观。是谁勇猛誓愿力强。有能在先成就此愿。或我或魔及汝军众。若我福业善根力强。我应成此誓愿不虚。是时菩萨向魔波旬。而说偈言</p>
<p>　汝昔施一无遮曾　　今得如是大威权</p>
<p>　我于无量亿僧祇　　为诸众生种种施　</p>
<p>尔时魔王波旬复向菩萨。而说偈言</p>
<p>　我昔祭祀无遮会　　汝今验我既非虚</p>
<p>　汝若干劫布施行　　谁信此言欲降我　</p>
<p>魔王波旬。说此偈已。是时菩萨。不畏不惊。不怯不弱。专注不乱。以柔软心。舍诸恐怖。身毛和靡。视瞬安庠。伸其右手。指甲红色。犹如赤铜。兼以种种诸相庄严具足。无量千万亿劫。诸行功德善根所生。举手摩头。手摩头已。复摩脚趺。摩脚趺已。以慈愍心。犹如龙王。欲视举头。既举头已。善观魔众。观魔众已。以千万种功德右手指于大地。而说偈言</p>
<p>　此地能生一切物　　无有相为平等行</p>
<p>　此证明我终不虚　　唯愿现前真实说　</p>
<p>尔时菩萨。手指此地。作是言已。是时此地所负地神。以诸珍宝。而自庄挍。所谓上妙天冠耳珰手锁臂钏及指环等。种种璎珞庄严于身。复以种种香华。满盛七宝瓶内。两手捧持。去菩萨坐。不近不远。从于地下。忽然涌出。示现半身。曲躬恭敬向于菩萨。白菩萨言。最大丈夫。我证明汝。我知于汝。往昔世时。千亿万劫。施无遮会。作是语已。是时其地遍及三千大千世界。六种震动。作大音声。犹如打于摩伽陀国铜钟之声震遍吼等。如前所说。具十八相</p>
<p>尔时彼魔一切军众及魔波旬。如是集聚。皆悉退散。势屈不如。各各奔逃。破其阵场。自然恐怖。不能安心。失脚东西南北驰走。当是之时。或复白象顿蹶而倒。或马乏卧。或车脚折。狼藉纵横。或军迷荒不能摇动。或复弩槊弓箭长刀罥索剑轮三叉戟翣小斧钺呋。从于手中自然落地。又复种种牢固铠甲。自碎摧坏去离于身。如是四方争竞藏窜。或覆其面。踣地而眠。或仰倒地。乍左乍右。宛转尸移。或走投山。或入地穴。或有倚树。或入闇林。或有回心归依菩萨。请乞救护养育于我。其有依倚于菩萨者。不失本心。时其波旬。闻大地声。心大恐怖。闷绝躃地。不知东西于上空中。唯闻是声。打某撮某。捉某斫某。杀某断某。黑闇之行。悉令灭尽。莫放波旬</p>
<p>佛本行集经卷第二十九佛本行集经卷第三十</p>
<p>　　　　隋天竺三藏阇那崛多译</p>
<font SIZE="2">
<p>　</p>
</font>
<p>　　菩萨降魔品下</p>
<p>尔时彼处别有地神。将于一瓶凉冷之水。洒魔王上。而告之言。汝魔波旬。速疾急起。走向自宫。今为汝故。当有种种器仗。欲来害于汝身。节节解汝。而彼魔众。本时所作。杂类形容。殊异身体。变现而来。执持种种兵戈器械。如是怖已。不能复形。还如是归。至本来处。各相迷失。经由七日于后。或有得相见者。或不相见。其相见者。各相借问。或复哭母。或复哭父。或兄或弟。或姊或妹。互相谓言。我等今者值此大厄。是我等殃。我等今得本命而还。深是我等不可思议而有偈说</p>
<p>　菩萨右手百福严　　诸指网罗赤红甲</p>
<p>　掌内千辐轮相炳　　阎浮金光妙色充</p>
<p>　以手安庠摩头趺　　如是掌下似云电</p>
<p>　口言大地汝明我　　往昔无数劫修行</p>
<p>　所有来乞曾不违　　水火风神皆验实</p>
<p>　梵天帝释并日月　　十方诸佛悉鉴知</p>
<p>　如我苦行求菩提　　布施持戒精进忍</p>
<p>　禅定智慧等六度　　及四无量诸神通</p>
<p>　如是次第助道因　　一切熏修尽皆证</p>
<p>　十方我作诸功德　　般遮于瑟及檀那</p>
<p>　汝魔万分无一毫　　是时以手指此地</p>
<p>　其地震声若钟响　　六种涌没海波涛</p>
<p>　魔睹倒地闷不稣　　或有空音唱缚撮</p>
<p>　虽降面失于光色　　自知不及菩萨威</p>
<p>　椎胸大哭唱叫声　　身体疲乏无归处</p>
<p>　东西南北纵横走　　心迷闷绝无有情</p>
<p>　象马车兵力悉摧　　鸠槃毗舍遮罗刹</p>
<p>　自然惊怖悉星散　　退走求道各回遑</p>
<p>　如鸟在泽被火飞　　父母兄弟姊妹女</p>
<p>　两两相求不知道　　各问汝今何处停</p>
<p>　设得相见迭相嫌　　俱云厄至恐失命</p>
<p>　彼诸魔众无亿数　　忽然消灭似散云</p>
<p>　如是苦经七日中　　后遇相逢唱言活</p>
<p>　我等心今大欢喜　　时彼菩提树大神</p>
<p>　慈心将冷水一瓶　　洒于魔上作是说</p>
<p>　速起莫住随心去　　汝今若不取我言</p>
<p>　后值厄难当分甘　　夜叉罗刹鸠槃等</p>
<p>　摩睺罗伽及毗舍　　世间所有可畏形</p>
<p>　魔王率将树下来　　欲望恐怖于菩萨</p>
<p>　端正容颜诸相满　　功德具如千日光</p>
<p>　心不惊动犹须弥　　观后魔众如幻化</p>
<p>　诸法无异无分别　　如星如露如浮云</p>
<p>　法相如是正思惟　　安心善住结加坐</p>
<p>　若有我心彼闻见　　如是邪念则生贪</p>
<p>　痴人作是着我时　　以心念故见恐怖</p>
<p>　释迦牟尼大尊者　　观于诸法平等如</p>
<p>　十二因缘相续生　　心意境界空无实</p>
<p>　见谄曲魔不惊动　　乏顿无利身体疲</p>
<p>　木石刀杖悉弃捐　　眷属驰走无依怙　</p>
<p>尔时魔王波旬长子。名曰商主。即以头顶礼菩萨足。乞求忏悔。口唱是言。大善圣子。愿听我父发露辞谢。凡愚浅短。犹如小儿。无有智慧。我今忽来恼乱圣子。将诸魔众。现种种相恐怖圣子。我于已前。曾咨父言。以忠正心。虽有智人善解诸术。犹尚不能降伏于彼悉达太子。况复我等。但愿圣子。恕亮我父。我父无智。不识道理。如是恐怖大圣王子。当何取生。大圣王子。愿仁所誓。早获成就速证阿耨多罗三藐三菩提</p>
<p>尔时所有一切诸天。向于菩萨生信行者。若虚空中及在地上。或复诸方。彼等悉大欢喜踊跃遍满其体。不能自胜。以欢喜心。口唱是言。唎唎[口*祁][口*祁]梨梨。其声遍满四方虚空。震叫响彻弄诸衣服。呜呼希有菩萨。今已降伏诸魔及魔军众。以作天乐。以作天歌。赞叹菩萨。复将天花。曼陀罗花。摩诃曼陀罗花。曼殊沙花。摩诃曼殊沙花。优钵罗花。拘勿头花。钵头摩花。分陀利花。以天栴檀细末之香。散菩萨上。散已复散。雨而更雨。有偈说言</p>
<p>　菩萨既降伏魔王　　此之大地六种动</p>
<p>　众生没在无明暗　　大圣神光普照明</p>
<p>　天地开朗日月辉　　犹如妇女庄严面</p>
<p>　虚空下种种花雨　　曼陀罗等及余花　</p>
<p>尔时复有无量无边诸余天等。千万亿数。娑婆世主。大梵天王。及帝释等。皆大欢喜。乃至遍体。不能自胜。合十指掌。顶礼菩萨。口作是言。今此圣者。必证阿耨多罗三藐三菩提。是时其处菩提树下。相去不远。有一龙王。名曰迦罗。即便以偈。叹菩萨言</p>
<p>　如我昔睹佛日兴　　还如此处菩提树</p>
<p>　作大神通希有事　　善巧方便降魔王</p>
<p>　世尊今者亦复然　　铺草结加安隐坐</p>
<p>　心不攀缘正意住　　曾无一念暂时惊</p>
<p>　如是勇猛大精进　　决定最胜牟尼佛</p>
<p>　而此大地六种动　　其响震吼如钟声</p>
<p>　东西南北涌复潜　　不久必成大胜觉</p>
<p>　虚空閦塞诸天众　　百千万亿那由他</p>
<p>　唱声微妙心喜欢　　仁今必作大妙圣</p>
<p>　诸天万亿不可数　　各弄衣服满虚空</p>
<p>　如是预相无有边　　仁今作佛成大圣</p>
<p>　千万那由他天众　　在空顶礼合掌恭</p>
<p>　此之先应难具言　　仁今作佛大尊觉</p>
<p>　天诸童子亿千万　　喜欢手执妙天花</p>
<p>　于仁者上雨花云　　仁今作佛世尊胜</p>
<p>　周匝菩提树林木　　枝头皆向尊屈低</p>
<p>　此诸瑞相非一条　　仁今作佛大尊极</p>
<p>　仁既降伏天魔众　　可畏音响及殊形</p>
<p>　悉以慈力摄化周　　仁今作佛大尊称</p>
<p>　迦罗龙王叹佛已　　心生快乐大喜欢　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 