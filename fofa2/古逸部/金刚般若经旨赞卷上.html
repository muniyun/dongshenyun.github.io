<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>金刚般若经旨赞卷上</p>
<p>　　　　京西明道场沙门昙旷撰</p>
<p>夫实际无言。必即言以辨实。真宗匪相。要假相以显真。言即实故。虽说而无说。相即真故。现形而无形。无说而说。何言说而不尽。无相之相。何形相而不周。故说非□□□□名具。□无法可说。是说法焉。斯乃般若之真宗。觉者之师母也。故使四生□□□□积之有惑。二乘渐悟。断深密之无明。诸佛体会。成不坏之四身。菩萨契修□□断之三慧。显斯妙用。迥拔群经。假喻金刚。以彰妙智。既前佛后佛。由如是住。大圣小圣。应如是修故。善现启迪于真筌。如来式扬于奥旨。三问九喻。终始发明。八执五邪。心言荡成。乃真护念付嘱。佛种不断者欤。既为方广之关枢。大经之钳键。言约而义远。文密而理该。开阐者莫得其宗源。诵持者。但修其章句。故我补处慈氏。创释颂以赞幽。作宣唱之指归。为论者之规矩。乃使初圣无著。列诸住于行。一邻地天亲。遣群疑于真际。金刚仙记。会一实于有空。功德施论　生二智于真俗。各申雅趣。共释兹文。虽曰异端。咸阶至妙。若不会融诸说。何以委赞幽宗耶。纂殊途□遵同□用通理。以辟玄关。题言金刚般若波罗蜜经者。即到彼岸。能断慧教。融理事于行位。故称智慧。碎坚积之疑执。假喻金刚。出生死而至涅槃。云到彼岸。贯法义而摄群品。目以为经。故言金刚般若波罗蜜经</p>
<p>赞释此经。五门分别。一叙教兴由。二述经宗趣。三显经威力。四明经所被。五赞经本文。初叙教兴。依经及论。总开四义。一为拔苦。二为与乐。三令起行。四令得果。言拔苦者。为除众生老病死苦无常。经云由此三事应正等觉。出现于世。为诸众生。说证法等。此虽总言。于别亦转。佛所证法。唯真般若故。除三事而说。此经令四生等皆入无余。但灭其生。无老等故。不住色等而生。其心心念不生。离生因故。言与乐者。谓众生佛知见乐。知见即是菩提涅槃。在果在因。能所知见为开示故。而说此经。故法华云。诸佛唯一大事故。出现于世。开示悟入佛知见等。诸佛及法。从经出生。如来即是诸法如义。是相非相。即见如来。离一切相。即名诸佛。如次即为开示悟入。经文非一。应寻引之。言起行者。随其所应法。外人等起行位故。故无著论。说六因云。为断疑故。为起信解故。为入甚深义故。为不退转故。为生欢喜故。为正法久住故。即是般若波罗蜜令佛种不断。云何以此种不断耶。断二乘等自无分疑。令入大法。故名断疑。初入取相。而心未定。生定信故。名起信解。云定信者。令入二空无为理故。名入甚深。谓得胜处。便乐住寂。令进修故。名不退转。既进修已。无得而得。自庆悦故。名生欢喜。闻法庆慰。转为他说遍流通。故名法久住。由此法故。益遍自他。故说般若佛种不断。随所引文。释广论义。言得果者。为依二谛得无住果故。功德施菩萨。论云佛所说法。咸归二谛。一者俗谛。即人及法差别假相。二者真谛。即此人法无自性空。此真及俗。体不相离。俗即真故。有而不有。真即俗故。空而不空。非有非空。是中道理。得中道故。不住二边。由此不住流转寂灭。成无住处大般涅槃。故佛说经。令悟二谛。即俗观真。离诸相故。有正智起。即真观俗。无不达故。有后智生。由后智而兴悲故。四生三界。皆令灭度。由真智而无住故。实无众生得灭度者。生智而无住故。不住生死兴悲而度生故。不住涅槃。即成无住大涅槃果。下文皆尔。应寻引之。叙兴由竟</p>
<p>显宗趣者。复分为二。初显所宗。后明所趣。所宗有三。即三般若。虽余处说有其五种。今顺智论及论喻故。一者实相。即是真如无相妙理。二者观照。依真所起无相妙智。三者文字。即能筌此名句文等。初即是性。次即是相。后即是因。说智及智处。皆名般若故。更加境界眷为五。既非经宗。如余处说。虽有三种。今所宗者。正唯前二。兼通文字。非实相观照之智不生。无观照实相之理不显。是故境智为正所宗。其文字者。但是假筌。得证亡教。非正明故。既为证因。兼所宗也。所趣有四。一教般若。谓说无说能筌名等。是实巧筌契真实故。二理般若。谓得无得所筌妙理。如能筌证无倒相故。三行般若。谓行无行无相六度。能感能证。无上因故。四果般若。无得而得。菩提涅槃。是所筌证无上果故。如是四种所趣般若教浅理深。行分果满。此所说者。正唯理果。是所筌趣。深圆法故。兼通教行　虽云浅分。亦是假者。所归趣故显宗趣竟</p>
<p>言威力者。略显此经有十威力。犹如金刚。故得此名。一最胜威力。最上第一希有之法。所在之处皆应敬故。如彼金刚胜诸宝物。故涅槃云。如诸宝中金刚最胜。随彼宝膜。成彼宝故。二难见威力。经义果报。皆不思议。乐小法者。不能受故。如彼金刚非余能见。故正理云。帝释顶宝。名曰金刚。非余能见。光赫夺故。三除灾威力。下品持经。为人轻贱。先世罪业。尚消灭故。如彼金刚能消灾毒。如真谛记。有六种宝。皆名金刚。青碧二色。除灾毒故。四称求威力。有目能见。普利众生。能严净土。得菩提故。如彼金刚满人所愿。如六宝中其余四色。黄赤白空。随须游空。出水火故。五坚实威力。能摧我人众生寿者。法非法相非彼破故。如彼金刚非彼物所坏。故涅槃云。金刚拟处。物无不破。而是金刚无折损故。六利用威力。通达无我。得成于忍。以佛眼等。悉知见故。如彼金刚。穿通诸物。故梁摄云。譬如金刚其体锋利。悉能穿割一切物故。七无间威力。不住行施。生无住心。相即非相。无所得故。如彼金刚非物不杂。故对法云。譬如金刚体无间隙。非沙石等所相杂故。八一味威力。皆以无为而有差别。诸法如义。皆佛法故。如彼金刚其体纯一。故对法云。譬如金刚其体一类。纯一无杂。不变异故。九能引威力。诸佛及法。从此出生。成不思议无边福故。如彼金刚能引诸宝。故梁摄云。金刚能招一切宝物。有金刚处宝自集故。十遍满威力。福广如空。利益一切。离一切相。度一切故。如彼金刚遍满一切。故对法云。譬如金刚遍一切处金刚轮等。遍世界故。更有诸文。随应引说。显威力竟</p>
<p>所被根宜。于中有二。初辨根性。后明教被。辨根性中。复分为二。一者正因究竟远性。二者缘因差别近性。所言正因究竟远性者。即是树通真如本觉。凡圣本来实无二体。众生及佛。平等一因。由此实无种性差别。但由无明厚薄不同。所闻教法。邪正有异。佛法因缘。大小顿渐。故说众生有种种界。由其一体正因佛性。内外因缘。薰习力故。究竟皆得无上菩提故。说众生皆有佛性。所言缘因近别性者。即是横克近薰五性。一无种性。谓有无明厚重之类。染邪教等。因缘力故。诽谤正法。拨无因果。焚烧一切善根种子。未可记彼出世时故。谓阿阐提名无种姓。二声闻性。谓曾闻说四谛之教。欣乐力故。薰成识种。因种力故。深厌生死。求自解脱。不愿利他。由此当得声闻小果。即说此种。名声闻性。三缘觉性。谓曾闻说十二缘教。欣乐力故。薰成种子。由种力故。乐自寂静。观缘起理。舍说听心。由此当成缘觉中果。即说此种。名缘觉性。四菩萨性。谓曾闻说同体真如。悲利自他。大乘满教。欣乐力故。薰成种子。因缘力故。能发大心。由此当成究竟佛果。即说此种。名菩萨性。五不定性。谓闻三乘出世正教。于三乘出世正教。于三乘果。俱有欣求。于三乘法。悉乐修习。于三乘果不定趣求。由此应得三乘圣果。即说此种。名不定性。明种性竟。次教彼者。若据正因究竟远性。此经通被一切众生。用大外缘。薰内体相。令从无明而显出。故无云信谤。皆使得闻。岂简五乘有无定性大悲。依体无别异故。若据缘因差别近性。此经正为大乘者。由说满字教。被大性故。令起大行。成大果故。乐小法者。不能受故。佛所说法。无虚设故。若约兼被。亦通四乘。般若能辨二乘地故。感不思议人天果故。令不定性。回趣大故。初后别众。非唯大故。依兼正通被五乘。明教所被</p>
<p>次下第五解经文者。于中有二。先释题目。后释经文。释题有五。一解金刚。二明般若。三明波罗。四显蜜多。五辨经字。言金刚者。有总别释。总言金刚。显能断义。然断二障。要具理智。谓若无理。智必不生。因理生智。方能断惑。是故论言。二义相应。恐谓。能断唯属于智。故言二义。显兼于理。如彼邪正二行虽殊。既俱名见故。此理智性相虽异。皆如金刚。既许所宗通于实相。不应金刚唯喻观照。故通理智。稍近论宗。所言别者。有其三义。一者细牢。二者能断。三者相似。如次即喻实相观照文字般若。言细牢者。所喻实相。而为智因。不可坏故　谓此实相。其体真实。因证能生真实正智。故说实相。名为智因。非有为相之所间杂。如彼金刚非沙石等所相杂故。名之为细。又非二障所能损坏。如彼金刚其体坚硬。非物所坏。故名为牢。论以细牢义殊故各别释。今以所喻体同故合为一。是则深契论之本意。言能断者。谓即般若波罗蜜中。闻思修慧所断之障。乃如金刚断处而断。即此观照闻等三惠所断之障。如彼玉石即是金刚之所断处。而为观照智所断故。故说观照。名为能断。言相似者。谓即如彼尽金刚像。若金刚杵。两头则阔在中即狭。有坚胜用。若金刚神。膊[月*舍]即阔。在腰乃狭。有动作义。文字般若。亦复如是。前后即阔。在中乃狭。前后阔者。信行佛地中间。狭者谓净心地。是胜所依进趣处故。此显示不共义也。谓前二义。名金刚者。即余般若。皆得此名。实相观照。通诸部故。若依后义。唯在此经。文字阔狭。非余经故。不同余经。名不共义。是故此经。独名金刚。言般若者。即是梵音。华言译云无分别慧。此有二种。谓生法空。皆通加行根本后得。随其所应。有漏无漏。然慧与智。而有通别。通谓智慧。其体无别。皆别境中慧数摄故。故说第六。名智慧度。别谓智慧。其用不一。择法决断。用各异故。故说十度。智与慧别。前以相从。通三五种。今据克性翻为智慧。以能断伏二重障故。故以金刚而为喻也。问。题称般若。既曰所宗。何故行中。乃举其施。答。约前引后。即檀度收。以后净前。即智度摄五。举其一理实皆齐。若尔应名金刚布施。答。施为万行之初。粗而易习。智为百法之极。胜而难成。题令企敬。标般若之胜名。行引初机。举檀那之首号。故题与行所举有殊。皆喻金刚。无理乖返。言波罗者。此云彼岸。即是佛果菩提涅槃。由对此岸。得彼名故。即已起苦集为此岸。当起苦集名中流。六度妙行为舟船。佛菩萨等。是能度。修行人是所度者。既超生死得至菩提。故说佛果。名为彼岸。言蜜多者。离义到义。要由修习最胜施等。离出生死此岸中流。达至菩提涅槃彼岸。故说施等为离到焉。今此所说。无住六度。故深密云。施等一无染着故。无顾恋故。无罪过故。无分别故。正回向故。由斯方得到彼岸名。所言经者。梵云素怛揽。乃目四义。谓衣綖席经。今取綖义。及取经义。如綖穿花。风不能散。以教贯义。邪不能除。如经持纬。方织物成。以教摄生。令得圣果故。以教法目乎经。若真实论。说有五义。一曰涌泉。二称绳墨。三名结鬘。四谓出生。五号显示。若准此方。经者常也法也迳也。古今不易故。揩定正邪故。津通物理故。佛教同之。亦无有失。总云。今此所筌。如金刚智慧。能断二障。达到彼岸。以其教法贯穿摄持。是其凡圣常行之道。故云金刚般若波罗蜜经</p>
<p>经。如是我闻至五十人俱　赞曰。上释题目。次解经文。依佛地论。弥天法师。大判经文。以为三分。初从如是我闻。至敷座而坐。教起因缘。说经由致。名为序分。次从时长者须菩提。至应作如是观。圣教所说。正谈经体。名正宗分。后从佛说是经。已讫至经。依教奉行。欢喜弘通。名流通分。序中文二。此段经文。诸经共有。故名通序。尔时已下。当部别缘。名为别序。初传法者。引证令信。亦名证信序。后说位者别缘发起。亦名发起序。释此三门分别。一起之因由。二说之所以。三正释其文。起因由者。佛化缘毕。将归涅槃。侍者阿难。亲爱未除。闷绝擗地。不能自醒。时阿那律。以水洒面。而语之曰。佛付汝法。今迷闷失所受时事。岂得名为护正法者。大师世尊。今日则在。明日则无。设有疑者。当于何问。汝依我语。当问于佛。如来在世。以佛为师。世尊灭后。以何为师。如来在世。依佛而住。世尊灭后。依何而住。世尊在世。自调恶人。灭度之后。云何共住。如来在日。自能说经。灭度之后。一切经首。安置何言。令众生信。尔时阿难。如从梦觉。既问如来。世尊告曰。我涅槃后。以戒为师。断一切恶。修一切善。设我在世。无异此故。依四念处。专心而住。观身不净。观受是苦。观心无常。观法无我。由此能除常等四倒。既出生死。得成圣道。是故常应依之而住。诸恶比丘。梵檀治之。但莫与语。自当调伏。一切经首。当置如是我闻等语。则众生信。因阿难请。而置此文。即是此中起因由也。明所以者。略有四义。一为除疑。二令起信。三为简邪。四为显正。言除疑者。微细律云。于结集时。阿难升座。以法威力。形忽如佛。众起三疑。一疑大悲从涅槃起。二疑别佛从他方来。三疑阿难转身成佛。说如是等。三疑并断。言生信者。智度论云。说时方。人令生信故。佛法大海。信为能入。又是道元功德母故。又拔众生。出生死泥。须举信手授于教手。序生信手。正宗教手。两手相接。出于泥故。如人有手至山取宝。若无手者。空无所得。有信心人。入法得证。若无者。虽解无益。是故经初。令生净信。言简邪者。但无如是六句经文。当知皆是外道教收。如有外道。一切教初。皆必安置阿沤二字。阿表于无。沤表于有。言其教旨。不离有无。今置六句。为简于彼。故智度云。一切经首。当置何言。简异外道。言显正者。真实论云。三宝最吉祥故。我经初说佛为佛宝。我闻阿难及比丘众。名为僧宝。如是一时舍卫国等。所说时处。皆为法宝。以兹四义。置如是等立。所以竟。正释文者。准智度论。分六成就。一信。二闻。三时。四主。五处。六众。言如是者。举所闻法。令众生信。名信成就。今括诸说。以三义释。初以二字。各别训释。次乃总申二字之意。后带我闻以解如是。言别释者。自古多解。大意不离教理行果。故今依此四义释之。教能显理为如。文不乖义称是。理顺教显为如。义不差文称是。依教起行为如。顺理亡相为是。依愿得果为如。果称于因为是。言总申者。显说此经。离四种过。故言如是。一离自说。佛所说法正如是故。二离差异。文义决定。皆如是故。三离不信。若有信者。言如是故。四离非法。若正法者。称如是故。后带我闻释如是者。依佛地论及诸释意。如是总言依四义转。一依问答。显离自离说传闻过失。谓结集时众咸问言。汝当所说。昔定闻耶。故即答言如是我闻。二依譬喻。显离增减异分过失。谓当所说如是文句。如我昔闻。齐此当说。定无有异。三依许可。显有自在堪能功德。众咸请言。如汝所闻。当如是说。便许彼言。如是当说。如我所闻。四依教诲。显起恭敬信受功德。谓告结集诸时众言。如是当听。如我所闻。应正闻已。如理修行功德施等。所说诸义。应知皆是此四义摄。言我闻者。举能闻人。显自亲闻。名闻成就。谓传法者。自指己身。言如是法我自亲闻。我谓诸蕴和合假者。有主宰用故。称为我。闻谓耳根发识听声。意随耳识而取于声所发名等。薰习在识。聚集显现。总说名闻。废别就总。答显藉众缘故。谓闻法要。故名我闻。问。何须如是废别就总。答。显藉众缘故。谓闻法时。要具八缘。若一一陈。遂成繁广。但举其一。义用不周。显假具缘。言我闻矣。若尔何不言无我闻。答。除怖畏心故。恐诸外道。及凡夫等。闻无我声。既言无我。谁闻谁学。怖畏佛法。不肯入故。若尔何不言阿难闻。答。显自在德故。我谓主宰自在之义。显传法者有所堪能。总持三乘广大教法。若称名字。无是义故。若尔何异凡愚妄执。答。随世流布故。世间皆说自他彼我。染净因果。所作事业。今传法者。虽无妄执。随顺世间。令生决定信解之心。入正法故。而顺世俗。假称我焉。若尔何独指阿难邪。答。是传法者故。过去供养诵经沙弥。今得多闻总持第一佛法海藏。流入其心。如彼写瓶。无有遗失。又亲侍佛二十余年。人天所识。传必生信故。佛以法而付嘱之。既传教主自指己身故。我闻者嘱阿难矣。若尔亦有传闻之失。答。佛为重说故。阿难请佛说已前经。然诸圣者。理无重语。佛粗举其端。则悉通一切。况闻授记菩萨所行。得觉法性自在三昧。诸佛法藏。尚能忆持。况已前经。而不通悟。虽二十年后。方侍佛闻经。称我闻者。理亦无违。若尔应言我见觉。答。推功归佛故。此所传教。属佛世尊。是诸如来。现觉而说。阿难因位。觉道未圆。若称知见。谓言自说。恐余不信。故但言闻。况乎此界。声为佛事。名等诠法。不依色香希证菩提。要闻深法。多闻薰习。为出世因故。但言闻不云见觉。更有问答。如余处明。言一时者。显所闻法善合时宜无非时失。时成就也。谓明说此一部经时。于一时间。在某处说。则显说此一部经时。余时复说无量经故。众生根熟。为感如来逗机。而应药病相应。随言得益。说者听者。时分无差。共相会遇。名一时矣。外道世典。无如是名能故。我佛教名一时也。前简说听余部经时。后简说听前后之时。显佛教胜。令生信也。若尔诸法应非唯识。说一及时。心外法故。答。虽言一时。不离心识。谓此识心。随色分齐。妄相建立一之与时。若离色心。则不可得故。不应行蕴取摄。摄论说为世识数识所闻之法尚不离心。况一及时而别有也。若尔三世应皆是有。说一时者。对过未故。答。五蕴诸法。生已即灭。生则酬前灭而引后。所酬为过去。所引为未来。已灭未生。虽不可得。假对此二。说现在焉。如知往因。应观现果。知未来果。当观现在因。岂则一人有三身也。但是现在一念妄心。今说听者。随心分限。变作短长。事绪终讫。总名一时。如梦所见。谓有多生。觉后唯心。都无实竟。若尔何不同下经等。言四八时十二时等。答。显佛教胜简外道故。如诸外道。皆是凡愚所说。诸法悉是颠倒虚妄。说者听者。根缘不同。虽有教旨。不成药石。徒增恶业。虚长邪心。既无证悟。宁阶圣道。故彼教首。不言一时。今言简邪。言一时矣。若言四八。何异邪经。不言四时十二时等。更有问答。非要不明。所言佛者。显说经主。是最胜尊。表经可信无非主失。主成就也。若不言佛。不知此经是谁所说。一切生疑。又智度论说。能说有五。一佛世尊。二圣弟子。三天龙等。四神仙等。五变化等。若不言佛。恐谓余说。今言佛说。表可崇信。佛者梵语。应言勃陀。自觉觉他觉行圆满。具三觉人。故名觉者。谓从烦恼。而得开觉。具一切智。永出生死。如从梦寤。故名自觉。断所知障。而得种智。说自觉法。令他开觉。如莲华开。故名觉他。诸障遍断。诸行遍修。诸境遍知。诸果遍证。出过众圣。故名觉满。初胜人觉贼异凡夫。次觉胜天鼓异声闻。后觉胜千日异菩萨。三者备矣。受佛名焉。然佛世尊。有其三身。今此经者。是何身说。若对地前。则化身说。如对地上。即应身说。若法报身。亦无说法。自受法乐。不说法故。佛不相为说法故。非诸菩萨所见身故。既三身者。其体不殊。是则三身。无说不说。诸经有言薄伽梵等。依梵本译。今言佛者。随方生善。亦有经说佛婆伽婆。为简辟支及外道故。言在舍卫国祇树等者。是说经处。显说此经。必有其处。无非处失。处成就也。若不说处。未知此经何处而说。一切生疑。为令生信。故说其处。舍卫梵音。此云丰德。谓丰财宝女色。多闻解脱。四德故名丰德。亦名闻物。以多宝物。及以人物。诸方闻故。正云室罗筏。谬云舍婆提。是憍萨罗国之都城名。以是王都。而言国也。只谓只陀。此云战胜。即胜军王之太子也。太子生日。王破敌军。因而立名。谓之战胜。只陀有园。地周十里。在于城南。五六里余。花卉滋繁。泉池交影。于园囿中。特为殊胜。给孤独者。国之大臣。本名藉达多。此云善德。施仁而聪敏。积而能散。拯乏济贫。哀孤恤老。时美其德。号给孤独焉。有七子男。六已婚娶。因为小儿。耽室遂至王舍大城。佛初成道。正在彼国。见佛闻法。果证预流。遂请世尊降临舍卫。如来既许。愿造僧坊。佛命鹙子随而瞻揆。唯有此处。堪造僧坊。遂诣太子。殷求货买。太子戏言。金遍乃卖。须达闻之。心豁如也。即出藏金。随言布地。太子感念。而告之曰。若佛非是良田。宁使轻金贵土。我植善种。亦是其时。地任卿收。树当自施。须达得地。大建僧坊。崇饰已周。遥请佛降。大悲圣悬监。乘通而来。既至伽蓝。谓大众曰。林树只陀自施。园地须达买施。二人同心。式崇功业。君上臣下。世典格言。自今已后。应谓此地为只陀树。给孤独园。游化居心。目之为在。游化在城。居心在园。双举城园。显斯二义。二义虽异。俱名在焉。故名在舍卫国等。此举化佛所居。化土为对小根。令生信故。显佛慈悲。救重障故。理实亦有二身。实土净秽之方。无别质故。言与大等。举同闻众。显说此经必称根宜。无非众失。众成就也。若不列众。不知此经与谁同闻。一切生疑。为生信故。举同闻众。与者兼并共及之义。谓与阿难。问在一时。同一集会。同无漏心。同离诸恶。同无学见。同我空道。同断烦恼。具此七义。故名为与。此同闻众。而言大者。众数多故。名称高故。皆罗汉故。离重障故。德难测故。王等敬故。向佛果故。破外道故。总□诸释。有斯大义。比丘梵言。具含多义。一曰怖魔。初出家时。魔宫动故。二称乞士。乞食及法资身心故。三谓净戒。离身语意诸过恶故。四名净命。离五邪求恶活命故。五云破恶。能破见修薰烦恼故。言含五义。无以译之。但存梵语。显斯五义。由此五义。故曰比丘。众者僧也。四人已上。理事二和。得僧名故。同戒见等。名曰理和。同布萨等名曰事和。以和合故。名之众也。千二百五十人者。即优楼频迦摄。五百弟子伽耶迦摄。那提迦摄。各有二百五十门徒。舍利弗。目干连。共有二百五十弟子。此等五师外道。门徒共有一千二百五十人。佛初成道。初会度之。常随如来。影响正法。故诸经律。多皆举也。理实亦有余比丘众。以此皆是净行出家故。五师门徒故。邪舍归正故。初会所度故。善来得戒故。得二解脱故人天所识故。具斯七义。故偏举之。俱者同时一处义。前以阿难。对彼名之为与。此以自同时处。名之为俱。故与前说。无重言失。故总说言千二百等。佛说经时。应有菩萨。而今但列声闻众者。总依经论。略显二义。一令余声闻趣大果故。见为声闻。说如是法。便生念言。彼尚闻此。求无上果。我亦应然。已回心者。更不退转。未回心者。亦发心故。二令小菩萨不退转故。彼见声闻。尚能听此。求无上果故。便生念言。彼小乘人尚发胜进。况我今者。而生退耶。便励其心。不退转故。由斯二义。但列声闻</p>
<p>经。尔时世尊至敷座而坐　赞曰。上明证信。下显发起。言发起者。即表彰也。言明内真。先与外化。表正宗之意义。行发起之事相。然释此文。总分二义。先别明化相。后总显其意。于中则显十种化相。尔时世尊者。即化主也。指陈控引。名曰尔时。当尔世尊说经时也。具足六义。备有三德。更无与等。世所钦重。名曰世尊。即十号中。第十号也。故佛地论。六义颂云。自在炽盛。与端严名称。吉祥及尊贵。具此六种。最胜义成。薄伽梵功德名。婆伽婆名。与此无别。言食时者即化时也。谓即辰时以。此时中人家馔食。或即初熟。或当正饭。求之易得。不恼自他。若乞得已。还至本处。正时斋前。不失时节。若过于此。即是外道诸恶鬼神。畜生食时。今显出家清净胜法故。于此时而行乞也。言着衣等。显化具也。着初三衣出家净居之衣。初无田相。后变成故。然出家法。皆畜三衣。若于行道作务之时。着安多会五条之衣。若于大众及说法时。着郁多罗僧。七条之衣。若入王宫乞食等时。僧伽梨九条等衣。总名袈裟。依色立称。亦名功德衣。成胜功德故。亦名消瘦衣。衰损诸障故。亦名福田衣。是世福田故。亦名涅槃印。要服得度故。亦名佛标相。诸佛仪服故。持四天王所举石钵。及三衣并锡杖等。各有所在。如来悬记。展转随缘。至于汉地。非如儒道。唯有虚名。此即为入城故着衣。为乞食故持钵。言入舍卫大城者。显化处也。城过十延居家九亿。处广人多名大。自外之内名入。言乞食者。显化缘也。然佛身者。金刚为体。岂资于食而行乞耶。有多因缘。示行求食。璎珞女经说二十益。瑜伽论说由十因缘。今总参揉有其十意。一为引摄已乞未乞。令住头陀功德法故。二为未来作大照明故。免生讥毁乞食事故。三为救引粗弊外道。既不归伏因行化故。四为正彼承声起谤。现妙相仪令惊信故。五为处中未信众生。以其少功获多福故。六为虽信放逸众生。令生愧耻而修行故。七为六根不具众生。种种灾患。皆静息故。八为六种有障苦人。见佛植福。离苦障故。九以八部导从世尊。令世间人深归学故。十令八部羡仰世人。勤加护故。宾卫无灾害故。于其等者。明化等也。谓由内证平等理故。慈悲之心。无偏济故。不简贫富贵贱人故。而于美恶无爱憎故。具大威德。无所惧故。永离诸过。无猜谤故。降二乘人之偏济故。止外道之嫌疑故。具斯八义故。于城中次第乞已。还至本处。明化终也。前已知足。乞不过量。此□少欲。显其乐静。本自祇园。入城乞食。既等乞已。故还本处。饭食讫者。显化满也。本言利生。入城乞食。今若不食。事涉凭虚。为满福田。故示饭食。虽金刚身实无食事。为成满福故食讫焉。收衣钵者。显化息也。本以入城乞食故。藉着衣持钵。今既事终食讫。乃须并摄资缘衣钵。不收攀缘心起。既增劳虑。岂得安禅。虽复佛无散心。为后轨模故。须收置。即叠僧伽梨大衣。还着郁多罗僧七条。洗涤其钵。着常着处。故言收衣钵也。洗足已者。显化净也。由诸如来受步行法。途跣而行。故须洗足。然佛行时。下生莲华。岂有尘垢而须洗邪。表清净义。故言洗足。敷座而坐。显化仪也。谓将说法。自施座具。敬佛母故。不使人敷。即于此座。结跏趺坐。端其身正。其念一心不乱。对真境也。虽四威仪佛常在定。为后轨摸故。敷座而坐。前来已显发起事相。既发起者。表彰之义。即表众生本净而后染。因说经故。返动而归寂谓众生心。本来清净。具恒沙德。是真法身。无明覆染。遂入生死。味着五欲。轮转四生。六道巡环。八苦更受。因佛说经。返照心本。永离贪着。除灭无明。显净法身。常住安乐。尔时世尊者。即表众生真法身也。食时着衣持钵者。即为无明覆染时也。入舍卫大城者。入于生死大苦趣也。言乞食者。染着世间六尘境也。于其城中次第乞已者。于六道中。备受轮转也。还至本处者。由般若力。照心本也。饭食讫者。永离贪着也。收衣钵者。除灭无明也。洗足已者。显净法身也。敷座而坐者。安乐无为也。从始至终。表彰斯意。是故现此发起事焉</p>
<p>经。时长者至而白佛言　赞曰。上明序分。下显正宗。准无著论。有七义句。一种姓不断。二发起行相。三行所住处。四对治。五不失。六地。七立名。应知前六义句。正所明宗。第七义句。释经名字。就前六中。初三别配经文。后三住处通义。既前三句。别配经文。后正宗分。分之为三。初从时长者。至善付嘱诸菩萨。名种姓不断。次世尊善男子。至愿乐欲闻。名发起行相。后从佛告须菩提。至应作如是观。名行所住处。即初明赞佛。为请说之由。次问修行。为趣大之本。后佛广说。辨修伏之宗。天亲等论。既无科文。但逐便明不假预述。初种姓不断中分二。初善现请仪。后正申不断。此文初也。将申赞问。先整仪形。若处座居。然匪咨咨之。礼故表虔。奉而现敬仪。须菩提者。梵语讹也。梵语典音云苏步位。此云善现。或云善吉。以初生时家物皆空。父母惊怪。以问相师。相师答言。善相现耳。唯善唯吉。因斯瑞相。而以名焉。十弟子中。解空第一。言长老者。叹其德命故。有释云。德长年老故。余经本名为具寿。谓即具与福惠命故。此即东方青龙陀佛。为弘般若正法。影响正法。示处下乘。为佛弟子。在大众中者。明混迹于声闻。即从坐起者。彰颖拔于群辈。通肩披衣。示敬之相。袒其一膊。驱荣之容。左膝着地。降今昔之执情。合掌恭敬奉。冥合于妙理。将发疑问。敬法重师。若不避廗虔恭早躬。屈己何以表身心之府顺。明信向之深城。故尽敬仪。方申请问。启辞道意。而白佛言</p>
<p>经。希有世尊至付嘱诸菩萨　赞曰。此正申不断也。前以身行肃敬。表自恭勤。此乃语尽虔诚。述其尊德。希有世尊者。总谈妙德。善护念等者。别叹胜能。希有有四。一时希有。旷劫难逢故。二处希有。大千唯一故。三德希有。福惠起绝故。四事希有。救护巧便故。虽有四种。今者唯取事之希有。此为总标。善护念等。是别释故。护念付嘱。巧便事故。由能护念付嘱。菩萨未成熟者。而成熟之已。成熟者。转复增进。当成正觉。绍佛菩提。展转相续。佛种不断。故护念等。是佛胜能。善现欲表佛说此经。能令众生佛种不断。偏举此德。以叹如来。即因赞佛。显经意也。故说此经名种姓不断。加卫覆摄。是名护念。加被拥卫。覆阴摄受。即是此中护念义。故委托授与。是名付嘱。故委大训小。托深化浅。委杖凭托。是付嘱故。谓佛世尊。断一切障。心归本源。名曰如来。由此方能护念付嘱。虽菩萨等亦能摄付。今就最胜。唯说如来。乘如实道。来成正觉。说一切位。极深妙法。能遍摄付。非余能故。故说如来善护念等。如彼师父胜昆友等。虽佛大悲普皆饶益。然行二利。求三菩提。余乘不能。唯大乘者故。菩提者智所求果。言萨埵者。悲所度生。具此智悲。名为菩萨。由此能胜。而偏摄付。犹如三子及三田等　然菩萨者。有大有小。根熟未熟。可退不退。若佛在世。转法轮时。以菩萨法。而为护念。若入灭时。以菩萨法。及未熟者。付大菩萨。如父在日悉阴诸子。及临终时而付嘱故。菩萨法者。即下所说依等五义。于中别诠菩萨所行。名菩萨法。以是菩萨三种转道。断惑证理。生智义故。是故论言。其五义中菩萨法。而建立故等。虽所摄付皆菩萨法。然其行相。各有差别。谓各六种。第一义故。且护念中六种义者。一时。二差别。三高大。四牢固。五普遍。六异相。所言时者。显菩萨法。是二世胜得。现世安乐。当来利益故。言差别者。显菩萨法。是超过胜。不同世间二乘法故。言高大者。显菩萨法。是最上胜。非余护念所能及故。言牢固者。显护念法。是究竟胜。乃至成佛。非可舍故。言普遍者。显护念法。是广大胜。问护念者。诚二利故。言异相者。显护念法。是清净胜。异于地处未净法故。言付嘱中六种义者。一入处。二法尔得。三转教。四不失。五大悲。六尊重。云何入处。为佛以法付嘱。根熟与未熟。作入学故。云何法尔得。谓根熟者。得佛付嘱。于未熟者。法尔摄故。云何转教。谓现以法付嘱根熟。令其转教根未熟故。此三如次。即是后三。云何入处。而名不失。谓前根熟。作入处故。不失而化。应时摄引。令根未熟。不失行故。云何法尔得。名为大悲。得付嘱者。于未熟人。法尔生悲。又由悲故。于未熟人。法尔摄故。云何转教。而名尊重。谓佛付嘱。令其转教。由尊重佛。及尊重教。于未熟人。能转教故。由佛最胜护念力故。乃令根熟诸菩萨等。得智惠力。成就佛法。得教化力。成熟众生。初即大智。后即大悲。得此二身。固于佛行。故佛付嘱。名故善巧。由其最胜。付嘱力故。令根未熟。诸菩萨等。于已修得大乘行愿。而不退失。于未修得大乘行愿。而能进求。故佛付嘱。亦名善巧。故天亲论颂此义云</p>
<p>　巧护义应知　　加彼身同行</p>
<p>　不退得未得　　是名善付嘱　</p>
<p>经。世尊至降伏其心　赞曰。次下第二发起行相。于中有三。初善现发问。次如来印发。三善现敬承。此初也。言行相者。谓即般若。行谓行解。所修行法。相谓体相。所行相状。即行所住。其所修行。能住修伏般若行相。善现创为启发。如来重垂印发。由斯广说。行所住中。所修智惠。名发起行相。即因问而许宣。亦因许而广说。故问及许。俱发起焉。此文三节。初标所为。善现所问。非自有疑。为善男子善女人故。次彰问本。谓因发心。而为发问。若不发心。不为问故。阿之言无。耨多罗言上。三藐言正。三者言等。菩提云觉。总云无上正等觉。谓显诸佛三身觉智。起因三乘故。言无上。离二邪障。故谓之正。遍达真俗。故称为等。成无上觉。二处明之。无上正觉即正体智。无上遍觉。即后得智。诸释有此开合异故。若人发心。求此菩提。故言发阿耨多罗三藐三菩提心。后正申所问。即应住等。此问意云。善男子等发心。求此最胜菩提。必有所修。及有所断。安住何行。而成修行。降伏何障。使行清净。由斯当得所求菩提。修觉所要。故申二问。然修行中。有初后位。初住加行。后正修行。故余本经。开为三问。谓云何住。云何修行。云何降伏。即发心者。求佛果时。安住何心。修行何行。若有障垢。云何降伏。余经以其初后位。别开住为二。即有三问。此经以其同所修。故合为一住。故唯二问。故此彼本。亦不相违。由此诸论。依三问解。故无著论。释三问云。彼应住者。谓欲愿也。欲谓希求。愿谓思念。凡欲修行。先住欲愿。希求思念。方修得故。即发心者。欲修行时。云何住于欲愿心也。彼应修行者。相应三摩钵帝时也。三摩钵帝。此云等至。即无分别等持真定。由修此定。发生般若。即发心者。正修行时。云何修行此三昧也。云何降伏者。折伏散时也。若有散乱。执着心生。如实觉悟。令不得起。即伏执着散乱之心。令还入定。名降伏心。即发心者。若时散乱执着心生。云何降伏。即由三问。显发三道。初成摄道。摄取众生。诚加行持。成摄生戒。摄取化身。恩德因故。次成熟道。修成佛法大圆满持。成善法戒。及成报身。智德因故。后不失道。折伏烦恼。不起诸通。使行清净。为律仪戒。成其法身。断德因故。修学所要。不过此三。故为三问不增不减。其功德施论。所释三问意。乃令经意问答乖违。既非应理。此中不叙。问般若深宗。正被菩萨。何故大人缄默。而小圣问耶。由此论云。何故上座须菩提问耶。答。般若以无相为宗。善现以解空成德。现冥至理。可以对扬将欲引摄声闻。及以进持菩萨。由斯善现而发问焉。如众成就所说之相。是故论云。有六因缘。若二乘者。于大乘中。恐自无分。怀犹豫故者。便得断疑向大乘故。初心菩萨。乐着福德。于无相教。心未成熟。闻多福德。起信解故。虽得已定信心得成熟。然于二执。未入二空。便励其心。住真理故。虽得胜理。能不自轻。而乐住寂。便能受持。有胜福资。不退转故。虽已进修。顺佛摄受。然未真证。尚取相者。便能证悟。极庆慰故。虽能证悟。乐观法流。弘教利生。未能发起。便于现当。能久传故。然此六因。或略为四。合第六因入前五中。即是前五所学法故。合第二三。同名摄受。信解甚深。皆称理故。是故论言。疑者令见乐福。已熟而摄受故。得不轻贱者。令精勤心故。已净心者。令欢喜故</p>
<p>经。佛言善哉至嘱诸菩萨　赞曰。次下如来印发。于中有三。初明证印。次敕听许宣。后正发起。此初也。重言善哉。智度论云。此显佛喜之极甚也。善现所陈有其二意。一所赞称德。护念付嘱。称佛德故。既因叹佛。兼显经宗。种姓不断。意趣玄远实为善哉二所问称根位。修降伏摄诸行尽。称大根姓所应。希学发起行行之相状。故亦为善哉。由所赞问。称德称根。深善其辞。故重赞印。印述等文。文易可解</p>
<p>经。汝今谛听当为汝说　赞曰。此敕听许宣也。汝今谛听。即是敕听。当为汝说。即是许宣。谛谓审谛。显离三失。谓即散乱轻慢颠倒。如次犹如覆漏秽器。而即能生三种功德。谓闻思修。胜三慧也。由此方堪听受正法。故智度论所说偈云。听者端示如饥渴一心。入于语义中。闻法踊跃心悲喜。如是之人可为说。故先敕听。方复许宣</p>
<p>经。善男子至降伏其心　赞曰。此正发起也。言如是者。指陈控引。我当为汝。委细宣说。如是注心。修行降伏。既为控引行所住文故。说此文为正发起</p>
<p>经。唯然世尊愿乐欲闻　赞曰。此善现敬承也。唯然者。敬诺之辞。愿乐者。喜承之意。既蒙敕听。未可安然。况复许宣。宁得缄默。故申唯诺承。奉尊言故。十地论乐法偈云。如渴思冷水。如饥思美食。如病思良药。如众蜂依蜜。我等亦如是。愿闻甘露法。善现亦尔。言愿乐等</p>
<p>经。佛告须菩提至降伏其心　赞曰。次下第三行所住处。是前所发住心。修行降伏三种。别修行相云总所依。道理处所。名行所住处。谓依此中历行别明。广分十八所应住法。文义相摄。勒为八种。以行就位。略束为三。言十八者。一发心。如经佛告须菩提。至即非菩提至即非菩萨。二波罗相应行。如经复次须菩提。至如所教住。三欲得色身。如经须菩提于意云何。至即非菩萨见如来。四欲得法身。曲分为三。初言说法身。如经须菩提白佛言世尊。至何况非法。次智相法身。如经须菩提于意云何。至而有差别。后福相法身。如经须菩提于意云何。至即非佛法五修德胜中无慢。如经须菩提须陀桓。至阿兰那行。六不离佛出时。如经佛告须菩提。至无所得。七愿净佛土。如经须菩提于意云何。至而生其心。八成熟众生。如经须菩提譬如。至是名大身。九远离随顺外道论散乱。如经须菩提如恒河中。至如来无所说。十色及众生身搏取中观破相应行。如经须菩提于意云何。至是名世界。十一供养给侍如来。如经须菩提可以三十二相。至是名三十二相。十二远离利养及疲乏热恼故。不起精进及退失。如经须菩提若善男子。至是名第一波罗蜜。十三忍苦。如经须菩提忍辱波罗蜜。至见种种色。十四离寂静味。如经须菩提当来之世。至执果亦不可思议。十五于证道时离喜动。如经尔时须菩提。至三菩提者。十六求教授。如经须菩提于意云何。至是名一切佛法。十七证道。如经须菩提譬如人身长大。至无众生无寿者。十八上求佛地。已下文是。于中分为六种具足。一国土净。如经须菩提若菩萨作是言。至说名真实菩萨。二无上见智净。如经须菩提于意云何。至如来说得福多。三随形好身。如经须菩提佛可以具足色身见不。至是名具足色身。四相者如经须菩提如来可以具足诸相见不。至是名诸相具足。五语语具足。如经须菩提汝勿谓如来。至是名说法。六种心具足。已下文是。于中复开有六种心。一念处。经阙此文。余本即有。谓彼非众生非不众生等。至下当知。二正觉。如经须菩提白佛言。至名善法。三施设大利法。如经须菩提若三千大千。至即非凡夫。四摄取法身。如经须菩提于意云何。至不可以具足相故得阿耨菩提。五不住生死涅槃。如经须菩提汝若作是念。至说不受福德。六行住净已下文是。于中显有三行住净。一威仪。如经须菩提若有人。至故名如来。二破名色身自在。如经须菩提若有善男子。至是名法相。三不染。已下文是。于中显有二种不染。一说法。如经须菩提若有人。至如如不动。二流转。如经何以故。至应作如是观。文义相摄。勒为八者。一摄住处。即前发心。于此文中。摄取菩提心。摄取众生故。二波罗蜜净。即前波罗蜜相应行。由无相智。与行相应。得清净故。三欲住处。合前三四色身法身。皆是所求佛果身故。四离障碍。合前十二。总为一住。始从第五修道得胜。乃至十六求教授。文皆能离彼所除障故。五净心。即前证道。由证道时净心故。六究竟。即前上求。是所上求究竟果故。第七广大。第八甚深。是前十八住处通义。皆有广大甚深行故。以行就位。束为三者。一信行地。即十八中。前十六住。皆是地前所依行故。二净心地。即第十七证道住处。是无满心所依位故。三如来地。即第十八上求佛地。求如来果所依地故。虽以广略三种料经。然今且依三地料判。依位起行。宽摄狭故。行所住总分三地。信行地中。分之为四。即八住中。前四住处。以信行地三十心中。皆有发心修行求果。离障四行。无不起故。若依无著。十八住处。住处文中。皆答三问。若依天亲。别以三文。单答三问。余皆断疑。经文是一而论异者。一会之中。根有利钝。乐有广略。行有定散。障有执疑。是故圣教。云有单重。义有横竖。理有隐显。治有破遣。由斯二论。各据一明。具显深宗。不相乖背。无著第一发心住处。即是天亲答住问。文显以四心而明所住。一广大利益心。谓能遍缘一切众生。而起悲心。思拔其苦。由无所简。名平等恩。二第一利益心。谓起慈心。恩与其乐。令得涅槃第一乐果。由唯与此。名不施恩。三常利益心。离众生相。不取度相。而常喜庆一切众生。由心无著。名善意恩。四不颠倒利益心。不见我人寿者等。相无心住相平等舍相。由无妄取。名真实恩。正是菩萨所应住处故。明四心而答住问。若依无著。此及诸住。皆显三义。而答三义。言三义者。一七义句。二八住处。三即五义。七义句者。文如前列。前六正所明宗。第七释经名字。此一义句题中已显。就前六中。初三别配经文。其义句相。已随文释。后三住处。通义诸住。皆有能治能证所依地故。就后三中。对治显行相为能治。不失显行相为能证。正是诸住所应住修降伏之法地。是此二法之别位。而无别体。不离此故。对治有二。一邪行。二共见正行。若生起心。我能如是行。如是行。是名为邪行。菩萨虽行。不生心故。若谓对治。此邪行故。虽行诸行。不作行相。此即名为邪行对治。虽名正行。仍犹二见。谓能如是不住行。不住行与见俱。名共见正行。为离此见。行不行相皆应不住。即名共见正行对治。若有二见障无相心。虽行诸行。不称般若。故诸住处。皆应住修此对治道。而降伏之。不失是离增损二边。谓一切法皆归二谛。一者俗谛。因缘假有。二者真谛。无自性故空。如是二谛。其体不异。俗即真故。有而非有。真即俗故。空而不空。非有非空。是中道理。若执法有。是增益边。若执法无。是损减边。离此二边。是真般若。故诸住处。皆应住修降二边。心不失中道。次八处住者。有文有义。已如前列。前六别配经文。后二住处。通义广大。甚深通是诸住。住心修行降伏处故。度一切众生。修一切善法。离一切诸相。名广大行。虽行广大之行。不见能行之相。由证真空甚深理故。行亦甚深。名甚深行。后五义者。一依义。即诸住处所对治法。谓不住修降伏等障。依此所断方说能治。住心修行降伏行故。所治者名为依义。二说相。即一住处。能所断证。依义摄持。安立显现所有文义。名所说相。三摄持。即诸住处。欲愿住心。凡欲修行。初生欲愿。修行降伏。胜行方成。即摄后行以令生。持后行令不退。故说欲愿。亦为摄持。四安立。即诸住处。第一义谛。内证真理。名非安立。今以言说。而施说故。故说真如。名为安立。五显现。即诸住处。所修无相相应。定惠现量。显了证真如故。名为显了。折伏散心。亦是此摄。如尔焰境。制令住故。即初依义。是所断障。第四安立。是所证理。摄持显现。是能治行。前之三问。但问能治。就胜问故。影略问故。须佛广答。具明三种。欲显断障证理修习。若有一时。必有余故。前七义句。及八住处。通显住修降伏之处。今则别显断修证法故。说五义而答三问。如是三义。既遍诸住。此亦三义而答三问。于中有二。初总标。后别显。此文初也。此中应言诸菩萨等应如是住降伏其心。举终括始。但言降伏。谓应如是住其心等。即五义中。初依义也。显示所治不降等故</p>
<p>经。所有一切众生之类　赞曰。次下别显准天亲论。显别四心。即分为四。所有已下。名广大心。我皆等者。名第一心。如是等者。名为常心。何以故下。不颠倒心。若依无著。显答三问。即分为三。初答住问。即前二心。次答修行。即前常心。后答降伏。即不颠倒心。初答住问。复分为二。初名愿所度之生。即广大心。后欲愿。令生所得之果。即第一心。初中复二。初标举。后差别。此初也。所言众生。有其三义。一众多念生。谓本一心。言无动念。而为无明所薰染故。五意意识。众多妄念生。而生起故。名曰众生。即此依于起信意解。二众多缘生。谓因五蕴。及十二处十八行等。众多因缘。而生起故。名曰众生。此即依于智度论解。三众多类生。谓有四生三界五趣。多生类故。名曰众生。此即依于无著意解。由初种种妄念生故。即有蕴等众多缘生。遂受趣等众多生类。始终三义。名曰众生。今言一切遍举此等。复言之类。意简非情。谓外道等邪教邪思念说草木名为众生。而佛教等不同于彼。具前三义。有情识者。方是佛教众生之类</p>
<p>经。若卵生至非无想　赞曰。次辨差别也。谓以三类。显生差别。卵生等者。受生别故。若有色等。依正别故。若有相等。境界别故。受生别者。卵等异故。五蕴初起。名之为生。依声方出。名为卵生。含藏而起。名曰胎生。假润而兴曰湿生。无而忽有称化生。由内思业外声胎藏湿润四缘。而蕴生起。于四缘中。卵生具四。胎生具三。湿生具二。化生唯一。谓内思业。藉缘多少。如是次第。以此四生。摄五趣者。如俱舍论颂此义云。人傍生具四。地狱及诸天。中有唯化生。鬼通胎化二。多少胜劣。如余处明。依止差别。即身异也。身通五蕴及四蕴成。若具五蕴。而成身者。名为有色。即欲界二十处。色界十七处。皆有形质故。若唯四蕴而成身者。名为无色。则空处等。无色四天。厌色生彼。无形质故。虽有定果色。而无业果色。由此但名无色界耳。境界差别。即心异也。若有分别境界相者。名为有相。即欲界地。除睡闷位。下三静虑。第四静虑。除无想天。三无色全并无粗境。心相分明。故约有境。名为有想。若都无境。名为无想。即第四禅。无想一天。诸外道等。计为涅槃。修行无想定。生彼天中。于五百劫。全无心相。不缘境界。故名为无想。若虽有境。而不分明。则彼心想。亦复昧劣。名非有想非无想也。谓有顶地以次。下地心心所法。而为所缘境。既微细心亦闇劣。不同于前诸有想地。心想分明。名非有想。亦不同前无想有情。全无心想。名非无想。谓此一天。虽无明想。而有闇想。是故双非。如是遍举三类生者。意显普摄众生界尽。并是欲愿所度之生。菩萨皆以大慈之心。而当济度。无所简故。名广大心</p>
<p>经。我皆度令入至灭度之　赞曰。此欲愿令生所得之果。即第一心。如前所说。三类众生。为生死苦之所煎迫。菩萨发心希求思念。皆愿度脱。与第一乐。第一乐者。即是涅槃。寂静殊胜。名为第一。希愿彼故。名第一心。涅槃梵音。此云圆寂。圆谓圆满。具足三德故。寂谓寂静。异生死喧故。涅槃不同。有其四种。一自性清净。谓诸众生本静心体。此体即是诸法真如。具恒沙德。常恒安乐。虽为二障之所覆染。在二生死处于轮回。而亦不失本清净性。其体本寂。故名涅槃。二有余依。谓即真如。出烦恼障。此有三种。若二乘人。虽断烦恼。余苦依身。犹未弃舍。若诸如来。虽无烦恼所感苦身。而有无满功德依身。虽实无苦。而有示现苦所依。所依身皆名有余。而障永寂。故名涅槃。三无余依。谓即真如。出生死苦。此有二种。若二乘人。先断烦恼。令舍分段粗苦之身。若诸如来。永离生死。是故皆得名无余依。而苦永寂。故名为涅槃。四无住处。谓即真如。出所知障。大悲般若。常所辅翼。由斯不住生死涅槃。利乐有情。穷未来际。用而常寂。故名涅槃。一切有情。皆有初一。二乘无学。容有前三。唯我世尊。可言具四。今无余者。即前第三。离生死苦。永安乐故。言灭度者。灭障度苦。即灭二障。度二死苦。寂静安乐。故名为灭度。唯得无余。灭障度苦。故入无余。而灭度之。问。众生既广。六道类多。亦五乘性别。有缘无缘。可不可度。若一人而能遍救。则诸圣何置劬劳故。令皆入涅槃。此乃非所应。问。何故而愿此不可得义耶。答。菩萨发心。希成佛果。资乎福智。本乎慈悲愿行之兴。依坐以立。若有所弃。岂曰弘慈。凡起大心。皆无所简。生所摄者。我皆度之。性类虽多。皆是生摄。但念普救。胜行克成。度生无多。速自成佛。睹斯妙益。劝发其心。是故经言。我皆令入。若尔则是。意愿弘通。故知实理。非皆度尽。然应度者。亦通四生。其胎化生。多人夫摄。有色有想。或具身心。既非难处。可容灭度。卵湿二类。固则不然。既居难处。又未成熟。如何亦使入涅槃耶。答。若在难处。要待其时。若未成熟。而令成熟。已成熟者。而解脱之。皆入涅槃。亦何疑难。若尔涅槃言谚四种。足令灭苦。乐果昭宣。长言无余。起非烦迂。答。但言涅槃。恐滥方便。凡夫外道。六行所成。未免沦回。尚拘苦网。为简于彼。要举无余。是故不但言涅槃矣。若尔有余。亦能灭障。既非方便。圣者方成。何故不言余灭也　答。由三义故。不言有余。一是共果故。有苦无苦。所依身者。皆共所得。解脱果故。二宿业得故。谓二乘者。要依故业。分限之身。而证得故。三佛说得故。谓近闻法。修行所得。苦依未灭。非究竟故。非如无余。是其究竟。要无苦依。故业身尽。任运谢灭。而方证得。是故不说。令得有余。若尔自性。即是真如。诸佛所师。众圣所趣。何不令入自性涅槃。答。自性涅槃。众生本有。但未离障。尚处沦回。众生无明。不能契悟真乐本有。失而不知。妄苦本空。得而不觉拔苦与乐。是曰慈悲。愿与本性。何所利益。况皆本有。岂愿与之。是故不愿与其自性。若尔菩萨。有大悲心。应愿与其最胜之果。何不愿与无住涅槃。答。无住涅槃。唯大乘有。而今般若。通被三乘。能辨声闻独觉佛地故。举三乘通得之果。是故但说无余涅槃。故亦不是佛无余涅槃也。若尔不应名第一心。二乘无余非第一故。答。对生死苦。亦名第一。希愿此故。名第一心。如摩诃萨初发心位。亦得此名。此亦尔故。即此无余。是第一果。是诸众生。皆所应得。是故菩萨。发大慈悲。四生三界。一切众生。皆以无余而令灭度。正是菩萨广大之行。令一切生得灭度故。亦是菩萨。离损减边。能度众生不执空故。亦是欲愿能摄持心。摄持修伏度生行故。既是应住愿乐之心。故说此文。名答住问</p>
<p>经。如是灭度至得灭度者　赞曰。此常利益心。答修行问也。如是灭度者。牒前第一心。无量等者。牒前广大心。三世言之则无量。十方求之乃无边。种类言之即无数。故言无数无量无边等也。实无等者。释成常义。二论意云。由依无相相应定慧。观一切法。平等真如。生死涅槃本来不异。众生诸佛。性自无差。由妄想故。菩提为烦恼。若了悟也。生死即涅槃。由此言之。凡圣一如。众生我身。实无别体。岂我身外。别有众生。由得如是同体大悲。他缚即我缚。他度即我度。由无彼此。不生劳倦。故能常度一切众生。如是皆因得无相定慧。悟无相理。此即菩萨菩萨邪行对治。远离执着。我能度故。亦是远离增益之边。不执实有众生度故。亦名安立。第一义谛。第一义中。无生度故。亦则名为甚深之行。广度众生。无度相故。亦名显现。二量显了。证真如理。无度相故。既为菩萨常利益心。亦即名为大喜无量。无相定慧。既有此能。是故菩萨。应如是修相应定慧无相之行</p>
<p>经。何以故至即非菩萨　赞曰。此不颠倒利益心。答降伏问。前令修行无相定慧。起同体相。而常度生。此恐散乱起颠倒心。取自他相。故相为遮止。于此文中。有征有释。征之意者。何所以故。灭度众生。不取度相。释之意云。若有自他二相不亡。则于自他身。而起我相。亦于他身。起人等相。是有颠倒之心。宁得名为菩萨。既无同体悲智。岂能常度众生。且身本无我。孰为能度。众生本空。曷为所度。妄生取相。见自他耶。故净名云。譬如幻士。为幻人说法。当达是意。夫真菩萨者。一于自身。无其我相。二者于众生。离其法相。故能常度一切众生。汝今发心。欲度众生。故应不起自身我相。亦不于他起人等相。若能如是。名真菩萨。方能济度一切众生。则是共见正行。对治远离我。能不住相故。亦即同前是显现。心除自他相。了真如故。亦是所住不颠倒心。远离我等颠倒相故。又是菩萨大舍无量。能离自他。住平等故。离自他相。既有此能。菩萨应当如是降伏。勿起妄念而有自他。若能如是菩萨则能摄菩提心。摄取众生。正是菩萨四利益心。别修行相之总住处。岂唯别答前之三问。及是总答云何住义。故天亲论。颂此义云。广大第一常。其心不颠倒。利益深心住。此乘功德满</p>
<p>经。复次须菩提至行于布施　赞曰。次下第二明其修行八住处中。波罗蜜净。即十八中。波罗蜜相应行住处。前令发心以希佛果。次令修行为菩提因行。若不修果不成故。故说万行为圆满持。能持佛地圆满果故。若尔妙业八万四千。何故此中。但言其施。答。以施为万行之初。且粗而易习。况言包于六度。亦举此而统余。其义者何。施有三种。一资生施。谓以资财资彼生故。二无畏施。谓以慈爱令彼安故。三者法施。谓以善法济其苦故。以此三施。摄彼六度。初资生施。摄初施度。施彼资财资益彼故。次无畏施。摄彼戒忍。由持戒故。不损恼他。于菩萨所。未加恶者。知不行恶。不生怖故。由忍辱故。能忍他害二菩萨者。知能忍耐。终无返报。亦不怖故。后善法施。摄进定慧。若为众生。说法之时。由精进故。不惮寒热。不告劳倦。常勤说法。由禅定故。不贪敬养。能善知心称根说法。由智慧故。解了于法。无有倒错。如实而说。既以三施。具包六度。施言通三。即六度也。故天亲论。颂此义云。檀义摄于六。资生无畏法。此中一二三。是名修行住。由行如是六度行故。一一皆得二世果报。现在报恩。恭敬供养。当谓六度诸别异果。施得大财富。戒成大尊贵。忍招善眷属。进获果不绝。定感身无损。慧根利悦乐。然其修行。有其二种。若求此果。名住相行。不求此果。名不住行。若不求报。而行施者。便与七种最胜相应。既皆得彼。到彼岸名近成。此报远成佛果。若求果报而行。行者心有垢故。行不精淳。既不得到彼岸名焉。感菩提极果。为遮住相之施。故令不住其心。又文中分二。初明不住行施。以答三问。后释此疑难。劝勉令修。初文复二。初明三不住施。答。其住问。后令不住于相。合答修伏问。初中复二。初不住于法施。后不住六尘施。此初也。准余本经。有三不住。是故诸论依三以解。三不住者。不住于事施。都无所住施。不住六尘施。初中事者。有其三义。谓于现生。自身体事。于彼资生。所施物事。于当来世。施物果事。若于现在。爱着自身。为存己故。起不行障。设不获已而行施时。或复生苦。或复追悔。或由住着。求当物果。由此不成所求胜体。设得当果。而不圆常。为遮此故。是故经言。不住于事。应行布施。既离三事。说此经文。是故三论。各明一义。下二不住。亦准此知。次下所住。有其二义。初住现在。报恩供养。成僻行障。为邪僻因。后住当来邪僻之果。此复有二。或无畏施。戒忍二果。或除财施。余五度果。皆是通别当来果故。若求此等。心既邪僻。名求异事。胜果不成。为遮此等。是故经言。都无所住应行布施。戒忍等果。不可别分。故总说言都无住也。财及五果。皆当果法。自身报恩。皆现在法资生。无畏皆世道法。是故此经总合两文。名为住法。既皆不住。故总说云。于法无住。虽与此本。作此道理。终成译主咸文妄耳</p>
<p>经。所谓不住至触法布施　赞曰。此不住六尘施也。文言所谓。似释前标三不住施。文义既殊。前文非标。此亦非释。又是译者妄加文耳。此文亦通或总或别。六度所得。二世果报。二世之果。皆有二种。现二报者。外得供养世间五尘乐。内成适悦现法涅槃。当二报者。近得美妙五欲之乐。远得法身万德之果。此二世果。或通六度。或别法施之所成就。若求现当五尘果者。名住色等而行布施。求现涅槃当法身者。名为住法而行布施。若住此等而行施者。心不顺故。名倒行障。不契菩提名求异事。为遮此等。是故经言。不住色声香味触法布施。经以粗细有殊。别开其色。论以宽狭有异。别释其法。经论开合理不相乖。为显如此三不住义故。天亲论而说颂云</p>
<p>　自身及报恩　　果报斯不着</p>
<p>　护存已不施　　防求于异事　</p>
<p>如是于三不住行施。正是菩萨邪行对治。以无所住。治住着故。亦是不失中道正行。不住于相。而行布施故。亦是广大甚深二行。以无住心。行大行故。亦名依义。依所住着。显示无住能治法。故亦名说相。说一住处。所治阶治。而证相故。亦是欲愿能摄持行。摄持无住清净行故。亦名安立。第一义谛。顺第一义无所住故。菩萨若时在散位中。应观如是。殊胜道理。应行如是三不住施。故天亲说答修行问。即是无相定前加行。菩萨欲入无相定慧。得成真实。无相施者。应如是住欲愿心也。故无著判为答住问。经有二意。论随一明。所显似殊。理极相顺</p>
<p>经。须菩提至不住于相　赞曰。此即合答修伏问也。一切诸法。其体皆空。何有施者受者财物。不应于中强生分别。起住着心。而行布施。若能离相而行于施。行既清净。心又称理。乃是共见正行。对治离住。不住取相心故。又是显现。不住于相。现量显了。证真如故。既达彼岸。当感菩提故。诸菩萨。应修无相相应定慧。而行布施。勿起散心而住于相。由修定慧。能不住相。故无著说答修行问。若心散乱取相心生亦应如是。而为降伏。如尔涅槃境。不取于相。由于散住有取相心。应可降伏。是故两论。亦说此文。答降伏问。故天亲论障伏颂云</p>
<p>　调伏彼事中　　远离取相心</p>
<p>　及断种种疑　　亦防生成心　</p>
<p>上半显降伏义。释此经文。下半明断诸疑。释征已下文。然准无著。乃至下文。皆答三问。若天亲论。略答三问。下皆断疑。所以如是两论异者。修行之人。有二种障。既生取相。或复怀疑。由有疑故。不肯修行。由取相故。行非称实。然经为断。而起胜行。略答问而多断疑。令离执而行称真。广答问而明正行。经文既有二意。论者各据一明。同契至真。共彰妙旨。天亲前来。已答问讫下净前义而断法疑</p>
<p>经。何以故　赞曰。此下第二释此疑难。劝勉令修。于中有二。先征后释。此征也。以诸菩萨心有相故。贪于福德。疑无相施功德是无。于无相行。心不堪乐。今佛将欲断彼疑心。堪乐修行无相行故。以彼疑情。而征问之云。夫行施行为住福田。今令不住。何所以也。不存施相。岂有福乎</p>
<p>经。若菩萨至不可思量　赞曰。下释疑情。于中分三。初标福广。次喻校量。后劝修住。此初也　夫善以顺理为义。若取相则乖背于真乘。必能离相而修行。乃玄契于如义。法性之体。既自无边顺性而修。福乃无限。亦何必取相而有大福耶。故应舍儒末之小心。从江海之大志。勿谓无福。固滞相迷。是答前征。是断疑意也故下半颂。释此经文。谓于此中非但降伏。及下诸文。断种种疑。下文所断二十九疑。疑非一故。故云种种其下诸文。亦如此中。防其初后取相之心。故言及断种种疑亦防生成心</p>
<p>经。须菩提至可思量不　赞曰。此下喻显校量。于中有二。初举喻问答。后正显校量。前中有二。初举东方。后例九方。初中复二。初如来问。后善现答。此初也。虚空无像。其际叵量。施而不住。其福无限。故以施福。借喻虚空。西国尊人。坐皆东面。且随所向。偏指东方。故问善现。于汝之谓为云何耶。东方虚空。应可以意思虑。度量得边际不。经不也世尊。赞曰。此善现答也。虚空之体。无际无涯。不可以意思虑度量得其边也</p>
<p>经。须菩提至可思量不　赞曰。此下重例余九。文亦分二。此初佛问也。前举东方。足彰福广。重问余九。显利尤多。然虚空者。无碍为名。实不可说。有其方所。且随色相。假说十方。若无其色。无虚空故。言四维者。即四隅也。余文易解。不繁广释</p>
<p>经。不也世尊　赞曰。此重答也。文准前知</p>
<p>经。须菩提至不可思量　赞曰。此正显校量也。然以虚空总有三义。故无著说有三因缘。若具而言。有其六义。与无相福。正为校量。一周遍碍非碍。无住施福。通感色法。有相无相。二身果故。二含容色非色。无住施福。所有因果。含有为无为一切德故。三该通情非情。无住施福。所有因果。通于凡圣染净心故。四不为尘垢染。无住施福。所有因果。淳净无有业惑染故。五毕竟无变异。无相施福。所有因果。究竟常住。无变异故。六无有穷尽时。无住施福。所有因果。所成利乐。无尽期故。论以义类同故。合之为三。此以具义别故。开之为六。由此诸义。犹如虚空。亦复不可意思量得边际也。故胜天般若经云。若此福德。有形相者。空界不受。且以虚空。为少分喻。然无住福。出过虚空。不举虚空。无所喻故</p>
<p>经。须菩提至如所教住　赞曰。此劝修住也无住布施。顺法性修。既如虚空。其福无限。因之与果。福德如斯。是故菩萨。作应如我所说之教。于无相施。住心修行。勿疑无福</p>
<p>经。须菩提至见如来不　赞曰。次下第三明其求果。即八住中。欲住处也。前既发心。次修诸行。若不求果。心行无依。显行所依。故明求果。然果有二。谓色非色。色相果者。即相妙身。非色果者。即真法身。故于此中。分之为二。初欲色身。后欲法身。初欲色身。即十八中。第三欲得色身住度。断其第一求佛作相疑。令修称真求色身行。谓佛色身。依真而起。欲成色果。要见法身。若执色相为真。迷法身而不成色果。若能不报色相。得真体而成色身故。欲求佛色身。先观无相法体。然初学菩萨。未悟真身。执化相身。为真究竟。既怀慢执。遂有疑生。宁求有相佛菩提。令行无住之施。由执故不成所求之果。由疑故不修感果之因。故执与疑。为果之障。今佛欲断疑执之心。令成所求色身之果。故显佛体非相好身。既为二意。而说此文。是故两论。各明其义。无著约其破执。判为欲得色身。天亲就其断疑。名断求佛住相。文分为二。初问答如来法身非相。后结成前义。以答三问。初中又四。问答征释。此初也。将欲断彼疑执之心。令其离相而观法体。故寄与问起。此义云何。以有为生住异灭三十二相观。为如来真法身不</p>
<p>经。不也世尊至得见如来　赞曰。此答也。以须菩提悬解佛意。答言不也。不可以有为生住异灭三十二相观。为如来真法身也</p>
<p>经。何以故　赞曰。此征也。何所以故。不以有为生住异灭三十二相观。见如来真法身耶</p>
<p>经。如来所说至即非身相　赞曰。此释也。如来所说有为诸相。非是法身真实之相。以法身者即是无为无相。为相非有为故。是故化身有为身相。即非法身真实相也。若能如是观于如来。是即名为邪行对治。离执有为邪行心故。亦是远离增益之边。不执化身为实相故。亦是依义。以依所治色身之慢。显能治故。亦名说相。显说欲得色身住处。文义相故。亦是安立第一义谛。第一义中无色相故。由是义故。菩萨但行先住之施。得无相果。勿执化身为真佛体。返疑所修无相之行</p>
<p>经。佛告须菩提至皆是虚妄　赞曰。下显结成前义。以答前三问。于中有二。初答住心问。后答修伏问。此初也。将欲成满善现所言。令于无相而住修伏故。复遍遣一切相也。非但在佛诸相非真。若凡若圣。情与非情。有之与空。相与非相。凡所有相。皆是虚妄焉。由达诸相皆虚妄故。即是欲愿能摄持心。摄持离相观真行故。诸菩萨应如是住</p>
<p>经。若见诸相非相则见如来　赞曰。此答修伏问也。既执诸相。是其虚妄。不见如来。明知离相是其真实。则见如来。故天亲论。颂此义云</p>
<p>　分别有为体　　防彼成就得</p>
<p>　三相果体故　　离彼是如来　</p>
<p>既能观相皆是非相。即是共见正行对治。非相相见相皆远离故。亦是不失所修中道。离虚妄相。见真佛故。亦是广大甚深二行。观相非相。见如来故。亦是显现离相观佛。现量显了。见真理故。由如是义故。诸菩萨应修无相相应定慧。离一切相而观法身。若心散乱执相复生还。应如是降伏其心。亦拘执相而为真佛。若能如是见真如来法身。既成色果。亦备依体起相。理恒数故。问。诸佛身相。悲智所成。岂得为说虚妄相也。答。佛之色相。圆智所成。既遍十方。亦无分限。随其根性。所见不同。然非是佛本真实体。若执为实。自为虚妄。岂于佛相。有虚妄耶。但除其病。非除法故</p>
<p>经。须菩提至生实信不　赞曰。下明法身。即十八中。第四欲得法身住处。于中显有三种法身。谓即言说智相福相。欲三法身。即分别为三。第一欲得言说法身。当断第二不信空说疑。令修称实持说之行。前文既言。欲得如来色身果者。当观法身。故此令其欲得法身。然夫法身。有其二种。谓佛菩萨。福之与智。此福及智。是功德法。及依止故。皆名法身。此依言说教法而生故。此言说亦名法身。由能生诠福智身故。犹如实相观照二种。正名般若。能诠文字。能生诠故。亦名般若。故此文字。亦名法身。既此言说。是法身因。若欲希求福智身者。应先欲得言说法身。现在当来。俱流行世。若欲流行。不应取为法非法相。而为持说。既令希愿当现流通故。即于此而生疑念。向法无相行于布施。是因深义。又说如来非有为相。是果深义。因深果远。邃旨难知。佛在之时。尚难信解。况佛灭后。时恶根微。岂更离相而为信解。云何令我当现流通。既无信者。宁非空说。此即由先欲得。有此疑生。疑念既兴。便不希愿。今者欲断彼疑念心。令其希求现当持说。故说恶时有信持者。既为二意。说此经文。由此两论。各明一义。无著约令希愿。名欲得言说法身。天亲就断疑心。名断不信空说。文中有二。初善现发问。后如来为说。此初也。善现意。欲断彼疑心。令希求故。而发问云。于当后世。岂有众生闻此言说法身章句。而生真实信解以不</p>
<p>经。佛告须菩提至莫作是说　赞曰。以下如来为说。于中有二。初正答前问。后明法身要义。初中复二。初止说无。后正答有。此初也。勿谓当来无信受者。而作是说</p>
<p>经。如来灭后后五百岁　赞曰。下正答有。然此答有。有其二意。近答生实相问。远答住修伏问。于中有二。初明生实相因。以答住问。后明能生实相。答修伏问。初中有二。初有时后有因。此初也。即佛灭后五五百岁。大集经说。佛灭度后。第一五百年。解脱牢固。乐行圣行。多得圣果故。第二五百年。禅定牢固。虽不得圣。深乐禅定故。第三五百年多闻牢固。不习禅定。多持文义故。第四五百年。福德牢固。又舍多闻。乐修塔寺故。第五五百年。斗诤牢固。又舍福德业。多乐忿诤故。如是五种牢固之时。出家之人。于彼行增多分而说。非越此时不修余行。如初五百解脱坚固。然亦有人。修余四行。如阿育王。广造塔等故。于后后时。亦有前前行。但约多分而作是说。此望佛在。皆名为后。故经说言后五百岁。皆佛灭后。恶世代故。或可偏指第五五百。以是极恶斗诤时故。明于彼时有信经人。况余好时而不信也</p>
<p>经。有持戒至以此为实　赞曰。次明有因。于中有四。一久修三学行。二遇佛集妙因。三为佛所摄受。四离障得胜报。由此四因故。能信受。此初因也。言三学者。谓戒定慧。以此三学。备摄诸行。具三学者。知教顺理。故具三学。能信此经。以此经为真实称理。既有信者。亦不空说。故天亲论。颂此义云</p>
<p>　说因果深义　　于彼恶世时</p>
<p>　不空以有实　　菩萨三德备　</p>
<p>言三德者。即三学也。然此文中。阙其智慧。若准余本。应合有之。以译经者随此义云谓信。经者有教理别。此戒定因。但信于教。下由智因而信于理。故天亲论。隐智不论。离我相中。方明智慧。故于此中。隐智不举。虽有此理。终译者失。佛岂不解而说之耶。持戒二学修福定学。谓有持戒修定慧者。以此经为实而生信心也</p>
<p>经。当知是人至而种善根　赞曰。次遇佛集妙因。于中有三。初非供少佛。次久事多尊。后举劣况胜。此初也。言善根者。即前戒定。谓非少佛修戒定慧。非谓财供而种善根。财供养时。不以为喜。正行供养。方欢喜故</p>
<p>经。已于无量至种诸善根　赞曰。此久事多尊也。显于多佛。具修三学。故言无量千万佛所。种诸善根。故论颂云</p>
<p>　修戒于过去　　及种诸善根</p>
<p>　戒具于诸佛　　亦说功德满　</p>
<p>经。闻是章句至生净信者　赞曰。此举劣况胜也。意说。一念生净信者。尚于多佛。久种善根。况不取相。而为持说。当知。必有广大功德。是故菩萨。应住欲愿之心。而为摄持持说之行。故诸菩萨。应如是住</p>
<p>经。须菩提至是诸众生　赞曰。次为佛所摄受也。此显信经。是根熟者。佛所记录。而摄受之。故能于经而生实相。言悉知者知其心。言悉见者见其身。显佛世尊。以其愿智三昧之力。于一切时。现知现见。非比智知。非肉眼见。是故双说悉知悉见。如来知见。有五胜益。不为魔恼坏其道行。修断事中。有勇猛力。不敢懈慢作诸非法。常自庆慰。修行不倦。虽入三空门。不堕二乘地。由此不敢自说己德。求于供养。及求恭敬。便能清净信受持说。勤于断修。喜无倦等。故天亲论。颂此义云</p>
<p>　佛非见果知　　愿智力现见</p>
<p>　求供养恭敬　　彼人不能说　</p>
<p>经。得如是无量福德　赞曰。此离障得胜报也。显持经人。虽无如前戒定慧等。三种胜因缘。但由过去无法障故。得是无量福报之身。故能不谤而信持说。即复由此持说经故。当得如是无量福德。显斯二意。总说得言。非准信经当生福也</p>
<p>经。何以故　赞曰。上明生实相因。答□问竟。次明能生实相。答修伏问。于中分五。问答征释结。此初也。此问意。云何以要由修三学等。前四种因。方能于经生实相耶</p>
<p>经。是诸众生至非法相　赞曰。此第二答也。文中二节。初我后法。然初我相。有总有别。总谓四种。皆名为我。皆执诸蕴有主宰故。别谓四蕴。于三世蕴。总别分别。执我等故。若约三世差别五蕴。总执主宰。名为我相。执过去我是今世我。多生不断。名众生相。执现在我一期命住。是我之寿。是名寿者相。执我当来复生异道。数取趣故。名为人相。以梵语云补特伽罗。俗语目人典数取趣。经依俗译。论依典文。故生异道。以释人相。故论释此四相颂云</p>
<p>　差别相续体　　不断至命住</p>
<p>　复取于异道　　是我相四种　</p>
<p>如是我相。若随总别。行相不同。乃有四种。若随能起此。我相人合四。总名外道耶。取多是外道妄所起故。然其法相。亦有总别。总则四句。皆名法相。皆是迷真四种谤故。别谓四种不执有。殊法非法等。四种别故。一者法相。即诸声闻。及大乘中内法凡夫。由处下位。不了法空。执有二取实法相体。即增益谤经。随执执相。名之法相。论依起执人。名声闻内法邪取。二非法相。即增上慢菩萨。闻遣相空。便拨真如。及诸功德。皆是空无究竟理。此即损灭谤。经随执着相。名非法相。论依起执人。名增上慢菩萨邪趣故。三者相。即外道等。闻非有无。便执诸法亦有亦无二相违相。即相违谤。由此执故。迷真灭理。执有想定。为胜涅槃。经随执行。故名为相。论随执心所求之境。亦名世间共想定邪取。四者非相。即二乘等。不了诸法非非有无。便执诸法定非有无取。既非遮表。言成戏论。即戏论谤。既执诸法非有非无。便乐灭心。离有无相。执灭定等。为胜果等。经随执行。名为非相。论约执心所求之果。名为无想定邪取。此依人境。或合为五故。无著论名五邪取。若依行相。乃有八种。故天亲论。开为八执。若以类分。总为二种。所谓我相。法相异故。由依执八。有能离八一。是故经言无我相等。故天亲论。总别颂云</p>
<p>　彼寿者及法　　远离于取相</p>
<p>　亦说知彼相　　依八八义别　</p>
<p>初句总显我法二相。寿者亦是我总名故。次句显离我法二相。其第三句。明能离心即释。经言无我相等。其第四句。释八所以。由依执八。能离八故。无我相者。谓无我性。以三世蕴。皆无实体。非主宰故。无人相者。其未来蕴。未生无体。非今至后可当得故。无寿者相者。现在诸蕴。念念不住。无有寿命性可得故。无众生相者。其过去蕴。已灭无体。无有自性可至今故。无法相者。谓真如上。远离能取所取二相。以真空无一切物故。亦无非法相者。谓真如理。虽无二取。而体不无。真如实有功德体故。言无相者。谓真如理。性离言说。非有非无。不可说为有空相故。亦非无相者。谓真如理。虽不可说。而为迷者。以依言辞而演说故。而此本经。但有二者。合彼无相。入无法相。同遣相故。合亦非无相。入亦无非法相。同遣无相故。是故二句。能摄四种。虽有此理。终译者失。无著具释我法二相。而不别显无我相等。天亲但显四种我相。不显无我及四法相。而但解释无法相等。皆是影略互显其义。故天亲论。法空颂云。一切空无物。实有不可说。依言辞而说。是法相四种。然诸外道。内法凡夫。及二乘等。无戒定故。随应不离五邪八执。既无智慧。不生实相。今此菩萨。由前四因能离我法。有智慧故。故能于经而生实相。是故要由三学行等。方能于经而生信解。故以此文。答前问也</p>
<p>经。何以故　赞曰。此第三征也。我相多是外道所起。虚妄执故。故信经者。可无外道所起我等。然此经教法体。不无于经生信。应有法体。无法等者。何以故耶</p>
<p>经。是诸众生至众生寿者　赞曰。次第四释。于中有二。初总明取相我执不亡。后别显取于法非法相。此初也。然诸我执。依法执生。如要迷杌方谓人等。若取教法。既为法执。由此亦生我人等相。二执既起。实相是迷。由如迷净空过由翳目。既有法相。即我等生故。虽信经而亦不取。以取经时。暂伏我相。由有法执我执种存。根本不亡。枝叶当起。是故经言。若心取相即着我等</p>
<p>经。若取法相至众生寿者　赞曰。次下别显。于中有二。初明取法相。后显取非法相。此初也。然前总云。若心取相。即前所说。四种法明。四种不离法与非法故。此别明法非法相。若执教法。既为法执。由此便生我等相也</p>
<p>经。何以故至众生寿者　赞曰。此显取非法相也。何以故者。曲问辞也。执教为有。是法执故。可有我生。拨教为无。既称实相。应无我等。而前所言。无非法相。何以故耶。故即答云。夫实相者。离有离空。若执法无不称实相。既为法执。我执亦生。故取非法相。亦即着我等</p>
<p>经。是故不应至取非法　赞曰。此第五结也。是前取于法非法相。皆是法执着我等故。不应于经取法非法。然夫信经。有其二种。一者信教。谓虽无智而有戒定。以恭敬心。而生实相。即前所说。一念净信。二者解理。即因智慧。不如言声。而取于法。亦不拨教。能顺于理。即是不取法非法相。契证于真。而生实相。故天亲论。颂此义云</p>
<p>　彼人依信心　　恭敬生实相</p>
<p>　闻声不正取　　正说如是取　</p>
<p>上半显由戒定信教。下半明由智慧解理。若离信教而不悟理。由此不能广大持说。诸菩萨等。若欲得此言说法身。现当流转。应亦于理而生实相。是解理者故。不如声取法为有法。离言故亦不弃拨法。顺真故不如声取法。故能离法相。顺教而修。故离非法相。离相非相。契证于真。由此便能现当持说。故诸菩萨。应如是修离相非相持说之行。若心散乱取相。复生亦应如是降伏其心。如前不起法非法相</p>
<p>经。以是义故至何况非法　赞曰。上来总名。正答前问。此即第二法身要义。欲令远离前法非法。故引昔说筏喻之义。令于教法杂有无相。如于船筏。离取舍心。如已到岸舍筏故。知当可舍。不应先着。未到彼岸取筏故。知凭而渡。不应舍弃。教亦如是。不应取舍。知法离言。但假诠故。当得证智。既舍不住故。虽未证亦不执着。顺第一义之正说故。必因此法。而得证智故。未证者依之而修故。于教法不应取舍。然佛所说皆离有无执法非法。不契中道。执法为有。尚应舍之。况执非法而不舍也。故天亲论颂此义云</p>
<p>　彼不住随顺　　于法中证智</p>
<p>　如人舍船筏喻　　法中义亦然　</p>
<p>若能了达筏喻之义。离法非法。契证于真。便能经广大持说故。判此文法身要义。其依义等三种大义。住文中既皆具有。如前应知。不能烦述。但约答三问义。解经文义耳</p>
<p>经。须菩提至有所说法耶　赞曰。次下第二欲得智相至得法身住处。断彼第三佛有得说疑。修无得说真智相行。前明欲得言说法身。以为证得法身之因。此明证得法身之果。然所证果。通福及智。皆因果位所证。法身智为福。依福田智起。是故先辨智相法身。然智智性相理事虽殊。对福相故。总名智相。理智无至。是功德法。及依止故。皆名法身。言至得者。即证得义。是修行人。不证得故。得此身故。便得佛果。说法度生。希求此故。故言欲得智相至得法身。虽于俗谛有德有说。据胜义谛得说。皆无由达。胜义无得说故。方于俗谛。能有得说。然诸菩萨。未达胜义。执有得说。求智相身。既有执心。便生疑念。义如前说。不可以身相得见如来。如来非有为相者。何故释迦。证得菩提。而名为佛。云何说法。以度群生。有得有说。非无为故。由执故迷智相之正行。由疑故不修智相之行因。今欲令得智相法身。故说佛身无得无说。既以此文。断其疑执。是故两论各明一义。无著约遣执而修正行。名欲得智相法身。天亲就断疑而修行因。名断佛有得说。文分为二。初问后答。此初也。真实理中。可有少法是能证得有所说邪</p>
<p>经。须菩提至如来可说　赞曰。下答有三。初正答。次征起。后释成。此初也。然佛说法。常依二谛。一者俗谛有法。诸法缘生故。二者真谛空法。缘生无性故。如是二谛。既不相离。空而不空。有而不有。故佛不说。远离二边。今于此中。显斯中道。若约俗谛。有应化身。有得菩提。有可说法。义就真谛。应化非真。非得菩提。非说法者。既彼真俗。自性无差。得而无得。说而无说。为显是义故。言如我解佛不说无定法等。论依是义。而说颂云</p>
<p>　应化非真佛　　亦非说法者</p>
<p>　说法不二取　　无说离言相　</p>
<p>上半释此经文。下半释征已下文。则谓佛果。无得而得。无说而说。是智相身。真实得说。正是菩萨所应希愿故。诸菩萨欲成如是智相法身。真实得说。于无得说。应如是住</p>
<p>经。何以故　赞曰。此征起也。有何所以不得菩提。不说法耶</p>
<p>经。如来所说至非非法　赞曰。次下释成。于中有二。初依征释。后转征释。此初也。分别性非有故非法。法无我性真实。故非非法。既所说法。离有无相。非法非非法。故说者不可以言显示法非法相。听者不可如言执取法非法相。故前半颂。显此义云。说法不二取无说离言相。此即显说内证之法。不可取说非法非非法。以成于前无得说也</p>
<p>经。所以者何　赞曰。下转征释。于中有二。初转征。后转释。此初也。此有二意。前征意云。以何义故。不可得说而经答云以何说法。依彼内证。不可取说非法非非法。故今转征云。此所说法。得如是者。何所以耶。又前所征。无得无说。而但答云。如来所说。不言所得。所以者何</p>
<p>经。一切贤圣至而有差别　赞曰。此转释也。由能内证无为法故。得名圣人。及能说法。然无为法。既不可取说非法非非法。故所说法。亦不可取说非法非非法也。又彼无为是能说因。由证此故。方能说法。故虽但言说。亦显其证得。若不证者。不能说故。然无为者。真如理也。由证此理。得成圣人。随证满分。圣有因果。诸佛圆证。无学智成。余证随分。名为有学圣。既因转释。兼显无为非独佛证。故言一切贤圣皆以无为而有差别。既由内证无为。方得成于圣智。故诸菩萨。应如是修无分别定。以证无为。若分别生。亦应降伏。顺于智相。以住无为。是释前征。答修伏问</p>
<p>经。须菩提至宁为多不　赞曰。次下第三福相至得法身住处。断彼第四持说无福疑。令依经修胜福身行。前令修证无为。当成智相之果。智不孤立。必假福资故。次相明其福相之果。然其福身。通因果位。果谓所感万德佛身。因为所修持经之福。因中少持四句。福尚多。而难量。况广持说。此经当感法身福果故。应希求当果。而专持说此经。然诸菩萨。未悟深宗　闻前所说。不可取说非法非非法故。遂疑无福。不能持经。今者将断彼疑惑心。令持此经希当福相。故以施福。校量持经。既为二意。说此经文。是故两论。各明一义。无著约令希愿。名欲得福相法身。天亲就断疑情。名断持说无福。文分为三。初问次答。后校量显胜。此初也。此举不为七种最胜所摄受施。而为校量。若七最胜所摄受施。与持经福差别故</p>
<p>经。须菩提至甚多世尊　赞曰。次答有三。初标次征后释。此初也。余本更有甚多善逝。论释显示摄心持心。谓经福中。有其二行。一者受持。二者显说。今自令他摄心持心。不外散乱。成胜福聚故。于此中预举二相</p>
<p>经。何以故　赞曰。此征也。据真谛理。物我皆空。施尚不存。宁有其福。设就俗谛。施福不亡。但招生死。不趣菩提。而言福多。何以故也</p>
<p>经。是福德至说福德多　赞曰。此释也。若就真谛。法皆空故。不可分别执有福德。况此不能招感菩提。非如收质。进趣福德。说福德性即非福德。今于俗谛。施福不亡。又能感招多生死果。是如担重押溺福德。是故如来说福德多</p>
<p>经。若复有人至其福胜彼　赞曰。次显校量。于中有三。初明福胜。次诘所由。后释所以。此初也。以彼施福但招生死。不趣菩提。故福为劣。若于此经。受持演说。当感菩提。其福胜彼。是故菩萨。应断疑情。勿谓无福而不持说。故天亲论。断疑颂云</p>
<p>　受持法及说　　不空于福德</p>
<p>　福不趣菩提　　二能趣菩提　</p>
<p>所言偈者。梵云伽他。伽他不同有二种。戍路迦。戍路迦者。此云数字。不约显义。但数八字。数八字为句。四句为偈。即如此方数纸言等。嗢陀南者。此云摄散。不限字数。但依显义。显义周圆。即名为句。四句成偈。如诗颂等。今四句偈。但取前义。异此云云。皆为谬说。言乃至者。显就少说极。少受持一四句偈。福尚胜彼。况能尽持所成佛果。福相法身故。于福相。应如是住</p>
<p>经。何以故　赞曰。此诘所由也。文字之法。非是法身。况所说法。不可取说受持福胜。何以故耶</p>
<p>经。一切诸佛至皆从此出　赞曰。下释所以。于中复二。初正释。后转释。此初也。谓即正释福胜所由。以能为彼二种佛因故。持经福胜福也。一切诸佛。即报化身佛也。由报化身各自差别。无数量故。故言诸佛及诸佛。阿耨菩提法者。即报化佛所依法身。法身是彼二佛所依。无上正等菩提法故。故言诸佛阿耨等也。故天亲论。颂此义云</p>
<p>　于实为了因　　亦为余生因</p>
<p>　唯独诸佛法　　福成第一体　</p>
<p>上之二句。释此经文。以持此经。福相殊胜。于实法身。而为了因。于余化报。而为生因。是故皆言从此经出</p>
<p>经。所谓佛法者即非佛法　赞曰。此则转释。通外难也。何故佛法。从经出生。是则应经说经。先佛后佛既未有。谁说此经。如何乃言。佛从经出故。余经本有何以故。显通此难。故有斯文。兼显出生佛之所以。言佛法者。即佛三身。报化名佛。法身名法。约俗有故。假名佛法。就真空故。佛法则无。既此真俗。自体无差。空而不空。有而不有。空而不空故。所谓佛法。有而不有故。即非佛法。非有非空。是真佛法。此理深妙。性相常存。要证此理。方得成佛。既成佛已。皆发大悲。为未悟者。如证而说。此所证说。并得名经。故说教理。俱为经体。若约理经。经先佛后故。说佛师所谓法也。佛从经出。所谓佛法。若论教经。佛先经后故。说佛出方转法轮。佛非经出。即非佛法。理既无始。佛亦无初。依证而说教亦无始。依教悟理。亦得成佛。教理相应。亦名佛法。唯独佛说。不共二乘。显不共义。即非佛法。既说理教。皆能出生故。说诸佛从此经出。由能为彼第一法因故。福德中此福为胜。故下半颂。显此义云</p>
<p>　唯独诸佛法　　福成第一体　</p>
<p>故诸菩萨。于此佛法。应如是修。若有疑惑。执着心生。亦应降伏</p>
<p>经。须菩提至须陀洹果不　赞曰。上明求果。下明离障。八中第四离障碍处。十八之中。十二住处。谓从第五至第十六。于中修行十二种行。对治慢等十二种障故。合名为离障碍住。十二障者。一慢。二少闻。三少念攀缘修道。四舍众生。五乐随外论散动。六于影像相自在中无巧便。七福资粮不具于。八于懈怠等乐味。九不忍苦。十阙少智资粮。十一喜动。十二无教授。离十二障。即分十二。第一离慢。即是第五修道得胜中。无慢住处。断其第五诸圣得说疑。令修无慢真实胜行。前既发心。普摄众生。次能修行。遍起诸行。后求佛果。希色法身。由此便生得胜之慢。既怀高举。为障已深更迷无相。返生疑念。若说圣人无为得。名无为之法。无取无说。何故四果。皆能自知。我得彼果。如证而说。若无取说。何要修行。由慢故虽修而不进趣。由疑故复不欲修行。今者将断疑慢之心。令修得胜无慢之行故。说小果智德至微。尚于证时。无取无说。况尔菩萨而怀慢心。返疑圣人有得有说。既以二意。而有此文。是故两论。各举其一。无著约除其障。名离慢住处。天亲就断疑情。名断诸圣得说。文分为二。初问答四果。欲明离慢。后尊者善现。引己为证。初问答四果。即分为四。四文皆四。问答征释。所问意者。正证果时。叵作是念				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>