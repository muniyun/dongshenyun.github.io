<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>四分律行事钞资持记上二</p>
<p>　　释结界篇</p>
<p>结谓白二限约。即能被之法界。谓分隔彼此。即所加之处。疏云。加法约处除彼局。此故曰界也。律云。界者作羯磨。唱制限者是。又了论疏解本音四摩此云别住。谓此住作法与余住不相通。各不取欲故得名也。方亦训法。连绵为语。即下四门为后世依承。悉名方法。然题中界字若望初结似通自然。今约结成即是作法。作法有三僧及衣食。今正明僧。余二如后。僧复三种。大小及场。大小各三。则为七种。如是知之。叙意初科元始者推制法本因。秉法者明立界所为。然律假缘兴。虽因布萨至论制意实通众务。疏云。结界众同之本理须通和。余法众同之未并因后起。是知除结界。外一切羯磨并依法地。次科释上二句发下制意。初叙羯磨。僧以和为义。和但在心非言不显。故须声教表示僧情。人法二同水乳无别。故云纲要。受说治谏僧纲既举。佛法可存。匡救之功亦由羯磨。若据住持实通三时。今云像运通语灭后。于此者即指羯磨。上二句举三宝以彰德。下二句约时以显功。理宜下次明和同。以法既高胜人必齐遵。十方者且据阎浮。许犹使也。发起缘中分二。初二句明境广。剡浮阎浮赡部皆音转也。方志译为轮王居处(以四轮王咸居此故金轮统四。银轮除北。铜除西北。铁除东西北)。又加提者释迦谱云。翻为洲也。水中可居曰洲今在须弥山南大海中。故弥大也。亘广也。俱舍云三边各广二千踰缮那(一踰缮那十六里。三面各三万二千里)。南边广三踰缮那半(五十六里周回。共九万六千五十六里)。人面像焉(增辉云。此据五天四至而已。准住法图赞三边各二十八万里。南边中有八万里。至南渐狭周回可有百万里)。每下叙制缘有三。上明众法难成。下明自行有损。要字平呼约也。克遂也。说戒犍度云。尔时诸比丘闻佛听诸比丘诣罗阅城说戒。在诸方闻者来集疲极。比丘白佛。自今已去随处结界等。立教中初二句明开许。顿极者总上二缘。作法分隔示结法也。同界崇遵明制约也。同遵羯磨别众不成。功成即自业无废。事逐谓众法易成。此彰益也。下句总结。又翻上释者。局结反上通集。作法反上自然。同界反上十方。功成事遂反上二损。标列四章前二明结时缘法。后二辨结已是非。标简中摄衣摄食所以列者同界摄故。指本篇者各从其类故。注羯磨云。衣界者摄衣以属人。令无离宿罪。食界者摄食以障僧。令无宿煮罪。僧界者摄人以同处。令无别众罪。此三分相宗旨甚明。自然中初明统通自然。即上剡浮一集。空即兰若有即聚落。水即水界陆即道行。四种摄处相无不尽。未分已前通为一集。后下明六相自然。即初开也。初三句叙缘开。随境即上四处。分限即界量。人下释名。不假造作。故曰任运。言界起者但是随身到处即有界限。非谓有法生起也。约下指量可知。作法中二初叙自然。上二句通标。设下别释有二。初四句明展缩有妨。教文定者六相分齐也。用不可者界限与处不相称。故舍非制者不依六相。无教开故下二句明不胜羯磨。法既尊特。常地莫行。如持秘咒必结坛场。羯磨咒术其类颇同。故下次明作法界。初叙开结。此即第二开也。开已复开。故云曲顺。楷式定者开中制也。任下显益。上一句反上初患。下四句反上次患。问至此凡几开耶。答初明统通即本制也(律中令结说戒堂。犹是统通一界即同本制)。次分六相。即初开也。复令局结第二开也。又作法中复有二开。数集结场难事结小。若望法食二同法同食别二种大界。亦是第开。然莫非大界。故所不论。已上凡经四开。文中宛尔古多妄解。故须辨示。问六相自然开秉羯磨否。答此无明说以义定之。若准八年已兴羯磨受具。十二年后令弟子说广。由此始立结界。验知。未结已行羯磨。标指戒堂。亦在自然。地部所计自然地中得成受戒。亦由此耳。若尔那云地弱不胜。答由在自然不胜。故结。或可约开已为言。疏云。一开已后凡有作业非界。不成故制崇和益在斯矣。先开后制也。若不尔者六相自然开之。何用岂可一向作对念耶。又僧祇七树异众两头。岂唯结界。问今时有结说戒堂者何耶。答此迷教也。结戒堂法由未开别结。通一自然僧集难准。故令指处。局结才兴戒堂即废。况戒堂之法但是标指。至论僧集还依自然。全非结界安得妄行。又有错引初制大界羯磨为戒堂者。谬复甚矣。然今末世知法者希。同住百千来无数十。若令尽集事必无成。必欲别结一处用拟行法。可准围轮之例。须加大界羯磨。若据说恣本制通集。然律明布萨。场上有僧。得罪得成虽乖制意且图成法。况愚徒不集事等难缘。判罪酌情义非咎失。大界中标云法食二同者准注羯磨合云人法。彼云。界有三种。谓人法二同(同一住处同一说戒)。法食二同。法同食别(此二如后)。传写之误无别所以(昔云僧所常行以第一。法食二同含后二非也。后二下文自列)。示里数中初引四分说戒中文。同说戒者谓法同界也。不受欲者宿欲不成也。强百里者约日定程。未可指的故云强也。此则为下会归之张本。次母论中彼名昼相应法。故云一日往还。据此犹狭四分(旧解。同律一日往一日还非也)。虽下双结。上云百里乃义准耳。明由旬中初引四部量同。如五分云。时有结无边界者。佛制极远应三由旬。合角者方维量等也。次引智论示由旬不同。初列三品。此下释所以平垣则延之令长。险阻则折之令促。疏云。由旬乃是中梵量名。正名踰缮那。此无正翻。乃是轮王巡狩之停舍。犹此古亭。岂局里数大分为言。四十里也。相传为定(此与俱舍不同)。四分衣法下彼说。诸释种能远射。或有一由旬中的。或七十里乃至三十里中的者。由旬既列七十里上。故云准有等。此下准论决律。定判中初句总会诸部。次句别考本宗。并如上引。应下定里数。以下取由旬。则本部他宗同归一致。尼界中初明常途量。一拘卢者准前道行。多论拘卢定取二里。尼钞注云。义准五里五字应设以杂宝藏则五里。故疏云。以恐远险易陵辱也。必下二明难开量。则同大僧。彼因王贼等难。故开宽结随意。往避不出界故。戒场中先引开缘数字入呼。众起即羯磨僧事。四位僧中略举初后。中二大同。善下示量。以二十人僧通行一切众法更兼所为。故容二十十人。减则不周故所不许。此据一众为言。必兼二众。须容四十一人。问二界立量同异云何。答大界制广。狭则不拘。场界制狭。广则无在。所以然者大界更广不免奔驰之劳。场界更狭行法有所不足。故坛经中乌仗那坛纵广二百余步。疏云。律中坛上相觅不见。故可知矣。三小界初科先叙本缘。难事者心不同也。恐废者示权意也。并下定量。列示中三。初受戒中前出古解结戒场。法亦名小界。故得准之。彼计问难安立并须界内。独此一种须立外相。今下直示正义。指斥如后。文义并见次科。下列说恣直坐圆坐。此亦循古。一往分之。义必无在。释无外中初句牒前。由下正释。初示义。故下引文。即说戒小界羯磨缘也。若下复约制解以彰不立。疏云。不应不解而去。显无外相。起必迷方。不下显前须立。依位解者即三法界。大界标中先结场者此言合在有场法中。当时有执昔见。故预点之。出缘成中料简一科义是称量。第二即陈本意。若约唱相合须在后。今望竖标故当次列。第三即摄能秉五缘。义兼托界。是则三科总含八缘。问答二种见正加中。初问村者即是俗舍。西竺僧坊多有俗住。此土或容暂止。或复界宽恐疑故问。答中初引五分。既请布萨必先结界。此文乃是全在俗舍。类显僧界有村不妨。次引婆论明文。通结聚落即村名通大小。今取男女所居。下至一家即名聚落。后引四分即摄衣文。疏云。四分明文除村村外。明知。摄僧不简村也(有引法食二同文者非。彼明界相耳)。村取者升本作取村。或云写误。合作聚字。次问中律虽明约理非全闭。故此决之。答中引律者彼因比丘隔河。结界十五日欲往说戒。而不能度故佛制之。除船桥者此明开也。桥梁事一物有大小。若驶流者此明制也。驶疾也。必下准理决通。语略船字。虽是疾流但令可度不障来集。故判理得。下引尼律转证。无桥得结不疑。即僧残中独度河戒。彼云。但使褰衣度水。乃至界内亦犯故云通也。三问恐二界相接。又欲显示标量故也。答中初从古定量。次准论示通。初明大者山即一标。东西共用即为两相。又下明小。二绳者如两寺相邻。一欲结界而邻僧作难。故开此法。先于本处随地安相。以绳围绕引绳远去。但使彼僧在自然外(不必兰若非同三小)。至彼先安相。已复以绳围僧集于中。循绳唱相。两处绳围故名二绳。中间一绳左右两边即为两相。准下正决。大墙准山。可分准绳。上云一肘虽不显破然准论文颇彰彼局。疏云。相去一肘无有正文。约同二绳得分。便罢是也。四问中物有多别。须定内外。答中初明圆物通内外。先明内者如傍地阆直穿诸柱。不劳循外。旧云。生树穿中容生长。故见穿柱者反乃嗤笑。且问中通问石木。木可云生。石宁有长。必有圆石穿中得否。文中但云令界相正耳。请细详之勿事粗鲁。或下明循外。若下次明尖斜取外。方者易解文中不言。一分者若角若楞。须分内外东西的指分齐。余下指例。应下诫审悉非唯唱者。理须合界通知。不下遮滥。今时行事潜录界相。遣他今诵曾不案行。同住之僧莫知其处。徒相劳扰。法定不成。下云结界如法者少。斯言不虚。五问中标等三相结界宗要。一事有迷众缘徒设。故须明委。答中先示三种。标即物者。即次科所引四分善见等。相取标畔者内外两相皆依其畔。体之表者谓方圆曲直。即下界形也。疏云。标即唱者之所据。相即羯磨之所牒。体即作法之依地。斯文益显成下示离合。初二句简标体。标即体者据外唱也。标异体者约内唱也。次一句简体相。一向不异。临下诫早辨。第六问律无明断。世有滥行故此释之。答中初以义决。文出说戒。既制相接。验不开重。彼云。时诸比丘二界相接。佛言。不应尔当作标式。彼二界共相错涉。佛言。不应尔应留中间。今钞合之耳。若下引例决。即药法中开净地文。彼云。诸比丘不知何处是净地白佛。佛言。若疑先有净地解已然后结。如篇末备引。故下通结二文。昔人有作行事策者云。凡欲结界恐往世曾结。必须先解。后世相承名解妨疑。不问空有水陆曾结不结。例皆先解。弊风罔世三百余年。虽英敏间生曾无一悟。况执迷鼓论。于今尚然。有据此文。故须略释。直引明据。余广如别。今言疑者略有二种。一疑先结如非。二疑标相分齐。初中如受戒篇云。羯磨所托必依法界。若作不成后法不就。故须深明界相善达是非。访问元结是谁。审知无滥方可依准。不然解已更结。戒坛经云。至于结界持护要须是非相显。若疑若误舍已重加。岂非敬慎之至也。又下云。先结大界后结戒场不戒后法。故须解之。又五百问云。于中受戒恐无所获。又受戒中引。僧伽跋摩恐界不如法。驾船江中第。二疑标相者下云。结已即须牓示令后主客俱委无有滥疑。又云。作羯磨比丘死余人不知界处。佛令舍已更结。又下引治故伽蓝不失净地。若疑应舍已更结。故知。界在等请考诸文足为明据。岂是先不结。处强自生疑。且羯磨所加缘如则法就事须考实。岂得妄施。过滥实多。未可卒叙。必遵圣教。何用浪争。次明竖标本宗中二。初列相且列八种。今须委引要知出处。初制大界。法云。当唱方相若空处(如文即兰若也)。若树下若山若谷若岩窟若露地(如文无覆处也)。若草[卄/積](如文[卄/積]聚)。若园边若冢间若水涧若石[卄/積]若树杌若荆棘边若汪水(如文)。若渠侧若池若粪聚(如之)。若村若村界(共有十九。文引五相)。重制法中山堑如文(律云。如东方余方亦尔)。若村若城若疆畔(谓封疆界际也)。若园若林若地若树若垣墙若神祀舍(共十二种文引前二)。戒场中云。若安杙(如文)若石若疆畔(三相引一)。三处所出或有同异。对之可见。准下二评量。初二句指漫。何下出意。文中略举空地。若准疏云。如空处露地草[卄/積]钉杙。皆非久固不可依承(汪水粪聚荆棘等亦然)。必下明临事用舍。初通标。或下别示。初明暂用。空谓指空为相。碍谓以物为相。由物相间空处可辨。故曰两分。必下明久固。准他部者生下善见。他部八种并有分量。在文易解。难者略释。二曼石准论。曼字从水。谓无楞角也。四中八寸者据量太小。恐有损折。止可暂用。必作久固须选大者。第五三四村者有人。往还必无荒废。论云。穷路不得(极底路也)。六中四月者三时中举一时也。久无旱涸相不失。故论又云。水深二尺得作。七中螘攻土成聚。谓之螘封。第八自然水者非造作也。论云。若通水入田。或堈盛水皆不得。准下会通。征证也。城堑等者如上所列。山石涧渠林树垣墙久固之物。律但通列不明分齐。须论证之。然而论中路江池水亦难准据。针树蚁封宁为久固。若今行事未可全依。牓示中若据此文合在结后。欲明标相是界所依。传告后来须存久永。故于相后预而示之。无滥疑者必无牓相容生疑滥。结处生疑。文据弥显。界形文略指广如他。今须引论示其名相。善见五种。一方二圆三鼓形四半月五三角。了论十七种。皆名别住(即界异名)。一长圆(地势狭长两头并圆)。二四角(四方)。三水波(标相屈曲如波浪然)。四一山。五一岩(随山岩形势即为界畔)。六半月。七自性(即兰若处随地分齐)。八围轮(中间别结多界。外以大界通围。如铁围山绕四天下)。九一门(恐是多界同门)。十方土(随国邑境界)。十一四厢(周回有屋中间空露)。十二二绳(如上)。十三比丘尼。十四优婆塞。十五垣墙。十六圆(其地周圆)。十七颠狂。此中一二三六十六五种约其地形。四五七八九十十一十二十五九种就其处所。十三十四十七三种约人别居不论形相。问界形与相同异云何。答若对前文标体相三。此门上科即是其标。次明界形即同前相。寻之可知唱相离过叙由中初举空有两处。时所多行。先下诫须预知不容罔冒。外唱中初叙过源。如下出滥相分三。初示彼唱法。正南下二推过滥。此约寺门当垣墙之间。故有内外两唱之过。如下图中所示。必若寺门齐墙内外。亦无此患。随处明之。未必皆尔。故知下三教如法。随曲唱结后行法时无别众患。则无悔也。亦下遮滥。然行事之时若篱墙由折深远须立标相。从于某处至于某处。必若分齐分明少有迂回。恐成繁累。略云随屈曲者亦无有过。但令唱者及同法僧识知其处。近世有人计其尺寸。牒入相中太成细碎。不必须尔。内唱中初出彼唱。便下推过。初总示。如下别释为三。初释别众。以与欲出界失法成别。若下次释破夏。依界者对无界依蓝则无此过。言下三释离衣。以自然护衣亦无此过。故约作法衣界明之。故下结示。兰若中今时立相标物相远。中无倚附。遥指暗唱颇符此责。自负谓负罪。即非法吉罗。违教虽轻结业弥重。即如下云。自陷陷人是也。引教斥中了论水波一丈五尺。谓标石相去。非谓长短高下也。并下正斥。初通举两损。脱下别举受戒释成。损中尤甚故上二句释陷他。自下二句明自陷。故下引证令信极励存心。唱人中律使旧住者一往且据谙练方所。准业疏云。律制堪能岂局主客。斯为通论。固可依承。未下委示唱者唱之方便。要在亲瞩。不唯诵文。定初始中初示法。东南为始且据此方门多南向。余向随改不必一定。若约通论不问方隅。但从寺门左角发首可为定准。相当者始未还合也。律下遮滥。恐执律文妨行事。故以起方则四维不分。起维则方维俱显。又方面通漫起无所从故也。空野唱中须起立者使众见闻也。不称名者以羯磨牒。唱恐滥为别。故准业疏云。亦有牒名。义亦通得莫非成僧。故知不局。相中四树出法示相。随物随改不必须树。纰谬犹错乱也。城邑法中前缘者谓。礼僧等相文准下图中。大墙为法对之可见。今时录相复从简要随门所向。望前为出至后为入。左去名上右去名下。又起角处则云从此。余处不着。虽非钞意于事易明。义须准用。三说者律无定制。疏准受忏乞词例须三遍。以俱是前缘羯磨所牒故。次科五门三门者今亦从易。至于东颊穿限头。入循限里唱彻至西颊。还穿限出在事。省繁于义无失。障隔穿墙须唱院名有所简别。或院墙不一更加方隅。别名标异。集僧中初科先出正解。又二初明标挍界宽。若下二明标宽界狭。僧下引证从标不疑。避难者彼第八云。一住处诸比丘前安居后安居日。已过有难事起。若贼若王难若夺命若破戒。若水多虫漉不能净。欲至余精舍避比诸难。故听结之。有下斥非。初出彼计。僧下彼以明文为妨故作强释。为难缘者显非常途也。恐障碍者摄处既广。情容不同故(旧记妄云。古师谓僧祇难缘为恶比丘者非)。准下正斥。但彰无据。言准理者疏云。虽在自然之外非别所收。然作法文中通牒标内。拟成二同。唱时结时别众在内。律无开处。何得非别。次科村界中。村内不集者据结已为言。初结须集。尼界者僧尼二众各不相足。互结无妨。僧界中令不出界者自然不摄法地人。故唱内相者中留自然也。如下举例如前释。不受欲中三义。初约结法对余羯磨。明制缓急有开不开。业疏续云。余法是众同之末。并依后起。二界弱者欲法本开为成同界羯磨众法。地既不胜欲将何用。此义唯除结界。就余法明之。疏云。自然本弱僧事不行(此明通制余法。下释唯开吉界)。不开一结用通僧界。诸务不立故。此白二乃是前开(上明结界未有欲法以之不开。下明欲本应僧。须在法地不通自然)。欲是未缘必凭僧起。界是作法强故摄之(旧记谬解不胜欲羯磨故委示之)。三令知界此义最优文据复显。余人不知者若约同法理合皆知。或容后忘。或是后来比丘未立牓示致有斯缘(结处起疑此文更显)。加法中初科但答结大界者结法唯一无所简。故不须更加白二之言。白羯磨中律中本无作字。随机羯磨及古本写钞皆无。定是后人妄加。虽无巨害终成参滥。有场界中言戒场者。受随等法多行于中。疏云。似世诸场。莫非聚结异品收拾胜利故也。然图中标为戒坛者谓。于场中别更封土。若据初开未必有坛。所以律中约通从本但云场耳。三标内外寻图可见。叙意中初示意。今下斥世。上二句通斥愚暗。漠落喻不明也。曾下出不明之相。定下决破。必下诫慎。观夫祖训极明。人谁不读。及乎临事还溺此迷。岂非妄习积深良医莫治。今略引示。幸宜改之。谓主法者一月已前自录界相。令他暗诵唱者未尝目睹。同住都无晓知。而乃对众执文。号为证相。秉灯数字不使差讹。侧耳寻声莫知方诣。况自然分齐曾不观量。作相集僧宁思足别。白告则巧庄对偶。不异伶伦秉结则引弄音声。便同歌伎。唯念明晨散席坐位高低。更忧请主相酬施利多少。如斯罔世非是一朝。误彼大缘自沈万劫。来学有耻极须诫之。图中图相正意为分三标令唱法易见。二复示前无场唱法。三明穿墙之相。四明自然体圆。五明相望作法自然远近。六明循门出入离过。七大小二墙絣绳钉杙为显一标两相。八复示标通大小不必一肘。九明中隔自然随物可分。十明大墙外唱不相错涉。略求十意余更寻之。注中初明自然者。以结场时更出西南别取步量。图中不可双示。故持点之。远近中先明自然。若下示作法。余界中点示同别。唯可分聚一向为别。余之四种广狭虽别周圆则同。问前定自然各半减取。唯约不可分别聚落。余五如何。答疏云。此一既尔。余之自然大小乃殊。例有通局皆半约之(异界已分共论为通。各半名局)。然可分聚落唯局不通。以僧在外既非同聚自有别界。余皆同处各半可知。释中自然界相不必定圆。示知别相。戒场中三。初示场体。中下二明中隔自然。初二句通标。东下先示东北。言下上者下即墙际。上谓地面。次明西南。初示竖标。云尺八者不必。可知后南西下明结已作法。若论说恣即须通集其戒场。下三示场外相。大界相中初示内相。若下明外相。此图不通内唱。特示西南相涉令识过相。又下恐避参涉而穿墙心唱。故此遮之。结示中初二句结前。一缘者通指图相。作下示不定。若下明须立。结法中初明前后。以昔相传后结戒场。人犹执旧。故须决破。引据中先引五分。上二句示正法。若下明倒结。先结大界者示忘误也。当舍者解二界也。更前结者即戒场也。更字去呼望前重也。亦可平呼改前倒也。然后下即大界也。毗尼下略指二论。同故不引。母论第一云。结界法先。结小界后结大界。又云。若忘结净地解已次第结等(彼宗大界不开净地。故别结小界以为净厨。而结解次第与今颇同)。善见寻文未获。后解界中引五百间。文亦同此。斥非中即光师羯磨。彼执缘起立结次第。故疏云。律文虽有先后由缘起。故不即因此明结法式。理如五分不可依人。又坛经云。若先结大界后结戒场。约何法制以分两界。虽预开空域终是无法之地。钞中直破云不读等。问决中前虽略斥未定成否。犹恐妄执。须更明示。答文为二。初明先结得成。文既令舍。即显结成。所以尔者唱结无乖故。但下二明后法不成。所以然者违制法故。五下引证。复二初明故违不成。又下明不知许成。言不知者谓。秉结之人未窥教。故于后才知即不成法。然是愚教须加二罪。或可后行受者不知元结失于次第。约心许成。赖下示曲开之意。侥幸者疏云。非分遇福也。示非中初通标。或下别示。次列四种。初界中不集者谓。自然限内有别众过。即人非也。总唱者即就场中遥结大界。谓事非也。二中界内即大界。不合通唱。及下二种并是事非。第三可知。四中不唱内相。即两界错涉也。此下总结。上二句示非。故下明是。当界者大界戒场各自局故。结场中相及羯磨皆云小界者。对外大界在中名小。与下三小名同相别。结已中止将四五人往结大界者。一往且示两处界别各不相妨。若准不开说欲要知界相。理须尽往。次结大界唱相中总别。唱者别即内外各唱总谓。逐遍合唱。若行别唱者先三唱内相竟结云。此是大界内相。三周讫。复次三唱外相竟结云。此是大界外相。三周讫。然后通结云。此是大界内外相。各三周讫。不须同下云彼此等。以是别唱无相滥。故虽文出总法而别唱便易。今宜从别。正明中初总举。前下别唱。初唱内相。次下二唱外相。并有标唱结三段。标结之词通须牒唱。彼下双牃总结。如下唱已通告。羯磨中牃缘加减明加内外二字。而言足一字者未详所以。有云。外字义通本有。则非加也。若据下示不须加。以体望相并是外故。三小中集僧分三。初叙缘彰异。如下二正示远近。七盘陀者如集僧中有难兰若。唯结三小。请无所疑。故下会同律论以明可取。论明不同意者。在七盘陀外得作法事。律云不同意者未出界(谓在本界)。听在界外疾疾一处集结小界受戒。名相相符故云无异。并下三示结处。上明开闭。由下释所以。迥远也。迥故来难。露故易见。聚落反此。不开可会。不竖相中正义分二。先叙二界须相。此下正明三小不立。初约缘显无。有难谓不同意。遮作即来诃止。随下二句克定体量。次科古义中彼谓。受戒出众问难。入众正受。必在界中故须立相。余二不尔。故但随身。疏引古云。及作受戒相如熨斗柄。是中问遮是也。今破中初科为二。初文示妨明不可立。此下示同明不当异。次科引文。即三种结法中牒缘文也。初即受戒中文。一处者疏云。知无异外也。中云即说戒文。尔许集者疏云。知数人外无界也。后即自恣文。齐坐处者疏云。知坐处外非界也。文下通示。止在此者谓。上三文皆约坐处也。遮滥中以僧祇文是彼所据故须释之。文出第八。彼明。比丘犯长求忏。以大界难集或恐劳僧。故出界作。至界外者即指戒场以隔自然。故云外也。无场方出界外别结。文云者即彼结法。彼云。大德僧听若僧时到僧忍听僧于此地。即接齐僧等三句。此下决破。上句是纵。下二句即夺。上句指类戒场。以名通故。下句显非三小。由非难故。四分下质彼迷名。行事中初出正义。界外问难受法明文。丛坐者前后两边身相连。及非谓环绕使中空也。足开者足可相容也。疏云。十人融通开间纳取。必半身者举分况全也。十诵一比丘一处坐。足四处僧作法。证今半身即成同界。善见未详何文。是定义者疏云。如斯行事内准佛教外约凡诃。僧有授法之功。前无虚受之愿可也。必下二斥非法。镇压也。下指义钞文逸。今见业疏。破立颇详。说恣中初明说戒。同师善友者非不同意也。下道者道路之下即兰若也。使相近者必有空间非一界也。自恣圆坐示相可知。此下双结。不可必固。指结法中事希故略者非钞意也。今略引之。说戒文云。大德僧听今有尔许比丘集若僧时到僧忍听结小界白如是羯磨准知(余二缘相如前已引)。示余三中初谓。一处有食无法。一处有法无食。各解同结。自他相济名为法食二同界。二谓。二俱有食一处有法。名法同食别界(此二并上人法二同。即三种大界)。三谓。二俱有法一处无食。名食同法别界。为下别释第三。初示开意。言守护者不令彼处僧散寺废故。四方唱和者显非结界。而前标云三种界者。以利养相通义同一界。下云开结意亦同之。疏云。本非结界因前同别故有事来。末下伤今不行。殆将也。必下劝令遵奉。解中无场法可解。结归中听字或存或去。诤论纷纭。然非是纲去之无在。比诸羯磨并无此言。疑是律文。传写之误。次有场中初示先后。反前结法。解大界中初明问答。恐谓两解妄行通答。故又准注羯磨。结解二法不得通答。以解在法地结依自然故。必依次解人衣食界。理得通答。若下即指前解。无别法故。解场中示解处者绝滥行故。废古中言律无者传译脱漏。故旧下引古。疏指光师。昙谛本亦然。今下点非由前大界。牃二同解立场。本非说恣复非住处。所以前结不牃。后解何得称之。疏中又出他师用三小解。破云。三小无相一席作法。如何类之。今准下显正。准难事者即小界也。若尔与他师何异。彼用解法之文。今准相翻之义。故不同也。杂相中初引善见。前明非僧住处。剔他历反解也。坏音怪毁也。外下明立场处。如祭坛者亦如宫观醮坛。五下证在露处。解三小中言同前者亦事希也。今略出之。文云。今有尔许比丘集解此处小界。三法起中古有异说。准教详定故取前解。初师立理中前明法起所以。作及无作二法相待。安得有作而无无作耶。善行阴者五阴摄法此既造作。故属行阴。行通三性此属善性。行即是心心动成业。故疏云。然初结处非心不起。地是依报何得不从。随心业力有法依地等。此下明遍处。非下示法体不与。地连者色及非色。记与无记性不合。故非不相及者界是色法。业依色起故。引证中此引前后二段。前段又二。初至一界来证上不与地连。以掘去本土亦不失故。于上起屋别加外物亦同界故。言水际者土轮下是金轮。金下水轮。水下风轮。风外即是虚空。法极金轮故言水际。以界依坚处水相浮荡非本期。故三重屋者且举一相。多层亦然。彼文正作起三层楼。变其语耳。若下证上非不相及。初是论文以下即钞家释意。上句示界体。标相限域为眼所对。故互不相通。是障碍故界具二义。故云色法(有将法字在下。读反成破句)。故下次引后段。亦明处毁法存。证成有法。水流字下略知其处所一句。论本具之。则显不知不可作法。准下结证前义。次贬无法中分三。初出彼计。业疏引云。谓能作是情所为非情。何有法起谁领系者。故知。但是约界集处。仍引文据。如钞所示。此即灭诤中五现前文。彼云。云何法现前。所持法灭诤者是。云何毗尼现前。所持毗尼灭诤者是。云何人现前。言议往返者是。云何僧现前。应来者来等是。界如钞引。此下点彼误解。萨下引文质非。婆论五分并明界功。非人不恼岂非有法。前料简中备引。故略指之。下引经证。文义益显。如土台者谓无作业相天眼所见。坛经云。结界之地随其限域至金刚轮。虽经劫坏终焉。莫毁等。第四明非法中初三句示重意。指前述者下文随示。谓下列非相初至结之有三非。如前料简问答已明。及下三非。不集羯磨如前结戒场中。方相如前唱法。故云前具述也。并下通结。五下别证。总束诸非不出四种。错涉隔水方相三并事非。重结即处非。不集谓人非。羯磨是法非。弃舍失中必约作意舍去。后更不还无一人住方名失界。疏云。虽非作法僧义绝。故又引文殊问经。云下至有一优婆塞宿。是名不失。文中前引十诵。明须作念。故知。不作则不失也。智论限定一宿。故知。未宿还来亦不失也。释难中初问前引善见。掘地水荡亦无僧住。皆言不失。显是相违。疏云。善见水荡计僧并散。岂人水下宿守界耶。答中初约舍心有无。和会无违。文中皆言者即上十诵智论。四分下证前不失无舍心故文出药揵度。故伽蓝者显是荒废之处。不失净地者明知。大界犹存。又下彼云。比丘不知何处是净地。佛答如钞。故下一句结显二文(解疑之文本出药法。有智细详方知昔谬)。作法舍中若约法仪必须次舍。先食次衣后舍人界。若论失法但舍人界。三种顿失。疏云。虽本失末亡而非正则。乱伦获罪。今云俱舍。语通渐顿。若准行事须依渐法。不失中五种。初恶心者律因。比丘欲令余人得不净食。故解净地。佛判不成。大界无文故云例准。二云互结者文出善见。彼但明结。今准结类解。结既两成。解亦不失。故疏标云僧尼互解(古记云结必先解者谬矣)。三准舍戒两不相足。故通互结。解亦不成。第四可知。五如四分治故伽蓝。若准业疏则列六种。初二同钞。三异见互结。四邪正互结。五是中边。六即合今四五两种。别证中然与论文小异。今具引之。彼前问云。二众结界得互相叉结否。答得叉(谓不共行法故)得共结(谓受戒出罪僧尼同法。钞变其语。故云不得相叉)。后问云。大僧得与尼通结界否答得。今钞所引上二句即后问答。下一句即是前答。疏云不相叉者。恐出僧外非成同法故</p>
<p>　　释僧网篇</p>
<p>僧宗事多如网。此篇五门如纲。用此五者如提其纲则余网目无有不正。从喻为题以彰正要。住持摄众舍此何为。仰夫圣教昭彰。遵之甚易。但以人非清正。举之或难有教无施。可用长叹。叙意中初文四段。前四句明凡为众主必遵于教。一方者通语远近传弘之处。立法通者举事依教余方共遵。曲任私情不流于外故也。上二句明立制轨物。下二句明临事处断。令下四句二明近益。远域异邦语重事一。或可远域近指郡县。异邦远指他国。如祖师声飞五竺之例。上二句明外化景慕。下二句明内化日益。翘谓举踵而望。神即是心业即是行。无相触挠心神故安。境胜缘静行业乃进。若下三明众必从化。上二句明事皆可举。下二句明人无敢违。岂下四示远益。上二句蹑前近益。发起下文故云岂止也。肃静也。下二句正示远益。道与慧并佛正法。道能生长故喻如树。慧能破暗故喻如日。扶疏丰茂之貌。方犹将也。彰损中反前四义。初四句反前初义。出怚情者明自任也。言无据者明非教也。科罚下明行事俗恶。如下第二门中所列。能下二句反上余三。能施非者必兼人法。人即众主法即非制。諠乱之言总含三过。一人不从化。二无近益。三无远益。故下引证灭法过重荷法功深。学者知此当如之何。不值佛世是当来余报生。地狱即是生报。如箭射者言其疾也。引三千经明僧必依法。既阙良导是为愚聚。故下准文示意。篇意中初明去非。此中删补不同章疏广解之繁。但是世人妄行非制名为繁恶。隐其正制名为遗漏使下显是。言制者即下五门。所立之法并稽于教。故曰相应。义谓。事之用与皆适于时故云并合。此用律中如来制戒知时义合之语。故下引证。言渐渐者翻非为是不可顿革。若下指略。病患即非法之过。能使法灭故言损减。即下五门皆出非相是也。化教标中通道俗者略示化义。显下制教唯局道也。下引三经。初引大集通道俗治。次十轮中唯听道治不许俗治。后引涅槃且明道治。下更引文亦通二众。决通同异并在下明。大集中初明国王纵彼造恶。则下显过。断三宝者翳障正法也。夺众生眼者损他正见也。戒施灭失者损自功德也。言无量世者举远多以况近少。则灭失可知。修戒施惠略举六度初二也。广下指文见二十八。分卷之异。彼云。宁护如法比丘一人。不护无量诸恶比丘。乃至云。若能护持法者当知。是人乃是十方诸佛世尊大檀越也。又下明道众自治文中五法。上三可解。不共住者或不同财法。或不同住处。摈出者约异国而论。以西土多诸小国此间州郡可以同之。有法处者使同类见闻。令生惭耻改过从善故。治下显益。善人安乐者示现益。佛法久住者明后益。业疏所谓拣除稊稗。增长嘉苗岂不然乎。十轮四段。前二出第二。后二出第三。又前后各出非相连续。初段中初三句示能教者不遗于物。懈怠下示钝根相有四。初句二种过。次句不摄念过。贪下三句不知足过。四事中住处摄卧具。饮食收医药。远离下明纵逸过。如此下正明发起。出家学道本须修智钝劣不堪。以事渐诱且令营福。劝化者令彼化导于他。下列三宝二师。生福胜境故。二中初三句示所治之过。为下二句明能治之心。若下列治罚相。初明密诫禁微过也。又下明屏罚治轻过也。初罚须语正罚不与语故云终也。亦下明对众罚治重过也。治法有五。上三句三法。治次重过。或下二法治极重过。四体布地异上礼拜。谓身面伏地折辱令耻。如草覆治相谢之相。我下如来自陈设教之意。三中初四句明持戒。除下明破戒。大分为二。初至谪罚劝俗敬护。四方下二明财法两亡。初文又二。前约报劝。破戒下次约喻劝。初中上二句拣除如法。若下明破者功能。此明破戒必约犯重。天龙下彼具列夜叉乃至人非人等。今文束之。应下劝俗恭敬。十种胜想者一应作念佛想。二应思惟圣戒。三当起施心。四柔和质直常行忍辱。五不生卒暴心无狂乱。六喜乐正法。七常好闲静阿兰若处。八欲入涅槃无畏之城。九共软语。十礼足(钞引一三九十。余六经不历显。故曲分之)。后下示报。是下结意。次喻劝中初举喻。牛黄下经云。是牛虽死人故取之。亦如麝香死后有用。又云。譬如估客入于大海断无量众生命。挑其两眼和合成药。若盲冥无目乃至胞胎生。盲者以此药涂其眼明净(彼人虽死其药有功)。又云。譬如烧香香体虽坏熏他令香。破下合法。上三句合牛麝人死及香体坏。能下合香药有用香气熏他。以是下结意。四中经云。善男子善学四根本。持戒毁戒是法器非法器谛自观察不识彼短等。因是波离起问。如钞所引。佛答中初二句遮俗许道。复下制道离过。若僧不和此句准经一一贯下。十中缺二。国王下有婆罗门前。怨嫌人下有嗔恚心诃。中间白衣为第五。妇女小儿第六。九种对人明非。第十即自已非。又九中前七是俗众尼即道众。本怨嫌人则通道俗。如是下明能举。既非犯者宜拒。下下明如法举。同律故不出。彼云。清净比丘威仪具足成就五法(即五德也)。应顶礼僧足语恶比丘言。我今举汝罪。是实不虚是时非时。慈心软语为使佛法久住(下句即同利益不以损灭)。若听我说我当如法举汝等。涅槃中种种示相者彼第三云。毁谤正法。及一阐提或有杀生乃至邪见及故犯禁等。于毁下明立治意。七羯磨同下制教。当知下彰利益。若善下敕依行。制教叙意中初科初明从谏不治。改迹迹谓罪状。上品者明智能迁善不劳治法。下下明愚不受教生起立治。故知。此法唯被下愚。然人分三品。但叙上下者以中人之性随流不定。可上则亦能依道。随下必加治罚。摄属二根故不明也。见影者谓。如良马见鞭影。即喻从谏如流。迟驴谓。策之不进喻纵治不悔。杂含云。佛告比丘。有四种马。一者见鞭影即便惊悚随御者意(此喻上根)。二者触毛便能如上(中人可上)。三者触肉然后乃惊(中人可下)。四者彻骨然后方觉(即喻下流)。七种如后所列。及下二种足七成九。不与语即是默摈。助名令显。斥滥中初二句伤时不行。若下二斥轻陵正教。薄谓轻人。滥即罔教。薄滥二心结业熏积更增迷暗。故云自秽等。有下明妄行非法。悛改也。致下彰损。网即教网允信也。今下三示意劝行。微言即治法并佛诚教。隐而复显。故曰重光。有力谓德可归人。非雄豪附势而已。住持谓志存荷教。非僣窃住处而已。嗟今讲者学非经远行乃尘庸。媚世趋时为师据位。丰华四事盛聚来徒。驰逐五邪多求利养。谁念弘扬三宝。但知虚饰一身未善律仪。安能轨众。率由臆度妄立条章。故有罚米赎香烧衣行杖。遂使僧宗滥浊佛化尘埃。道在人弘谁当斯寄呜呼。示可否中初列示举法。如后正加中。若下明两违俱损。故知。必在众主用舍适时方能免过。治法中总列九种。所以后二在七外者。以前七药病互不相通。后之二药该前七病。即诃责羯磨云。当更增罪治是也。初诃责法律明。佛在舍[(衛-(舛-夕)+(一/巾))-彳+(泳-永)]因智慧卢醯那二比丘斗诤为缘。故立此法。总举中总处明者。即下四部前后示相。多少参涉。至文须简。四分中若准缘起止因斗诤。文明四事本出遮法耳。总列中初二句标简须对道众。又但口说未必身行故加此罚。谓下列示。戒见仪命佛法大纲。修行要务四皆名正俱离偏邪。正戒是入道之基。正见乃绝缚之慧。正仪则摄物之相。正命为成道之缘。今皆反倒惑乱时心。约过验情宜。加若罚。一令犯者改迹。二使外化清正。设教之意于斯明矣。戒仪二事七聚分配。且约粗细从别以论。若就通明七皆名戒。亦总名仪。六十二见者且约五蕴逐蕴生计。则有四句。一即色是我。二离色是我。三我大色小色在我中。四色大我小我在色中。余四例此。一蕴有四。四五二十。复历三世为六十。更加断常则六十二。邪意者专为求利。致使身口变见无穷。且据喜为何止四五。释邪命中初引智论释。前五人所常行。实德未免。后四治生活业贱劣所为。辨相历然。无劳曲解剖文长说。未是精穷省己离邪方名善达。五中初是身恶。余皆口恶。四邪中前三是身。后一即口。准论四皆名口者并谓求口食故。盈虚谓日月亏盈星辰缠度。四维者喻不正也。次引律释。即盗戒中贼心取物。倒乱说法妄悦求财即是邪命。故此引之。举法中初示非。问答差者或罪事不同或人处有异。见闻虽实还即无根。引证可解。下句显是一一反上。合治中上二句通标。但下略举无知示相。圣制学者不出教行。教谓律藏行谓对治。即可学境也。愚暗缠者谓可学迷也。文下引证不知。谓素所未闻。不见谓闻而不识未必须犯。但不知见即合加治。五分中破戒须除初篇通收余聚。破见同四分。僧祇五种一中初二句总标。身下别释为二。前明男子离合三种寻文。可知。又下次约尼女。但明身习略示共坐。余下指上同眠共器等。计亦有三。例上可解。蓏即果反草实也。二中五众即是五篇。且举全数准夺行中止明下四。若犯初篇不入此治。三中有三别。初谓出入非时。与下二谓亲近不善。偷人谓私窃者。摴蒲谓博弈。行在下三即游履非处。四中由好诤讼复生五过。上二心过中二口过。第五身过此性即指斗讼。第五反敬近世多然。有识宜诫。如上下结过明治。了论中本无轻慢二字。故知。止是不敬大众。然计他语隐。故加助释。简滥中简下摈出对白衣说。正治具缘中初文明异。十中前七及九并同。唯八及十诸法皆别。但举治勘核法事特难故云异耳。如下示相。初指前七问答在后。止明第八初示举意证即证明正谓罪实。应下明举法有三。初举罪中通云犯罪。且使众知。二忆念者用时处人罪四种。勘核令忆无拒为取自言。三与罪者的示犯科令受责罚(诃责具明余六例解)。上下明和众。初明问听。合在举前恐虚谬故。和上下者恐情乖故。问所举者恐违拒故。律名求听求彼听可然后方举。是谓五德知时合宜。索下问和此含问答二缘足上为十。正加中示知改法。遮谨诵故。总前四部所列过相随犯牒入。故云准改。应下出羯磨。白中加二人者以过同故。未有而有谓初起也。已有不灭谓更增也。第四句中作诃责者单牒本也更斗诤等者预示后罚非今正加。义归缘摄。不成中初三种反上正陈。法无所被。或下四种用法差也。无犯及下忏竟者无病加药也。不应忏者药病不当也。如在俗前倒说四事。罪须加摈不合诃责故云不应。余告例此上并事非。不现前者谓遥被也。戒疏云人非法是。及下即人法非人谓别众。不足法即羯磨差脱等。并下通结上九。夺行中前加羯磨表众同治。折辱刚强正存夺行。观其违顺验其刚柔。取舍审量斯为正要。初陈告中已为等者诫令谛受也。言尽形者恐令畏惧也。必能等者诱令改悔也。初五中四五事同。受往分异既不听受。何有差者。然僧既加罚理必不差。为显行法在身不堪训众。故制之耳。二五中第四律中断诤。先作单白简集智人。愚不预数治者同然。三五中第三制亲近者先远离故。律文上有应字。第四令远离者喜亲近故。第五不应异语者即九十中口绮。问前后五种未治得作可得名夺。第三五过及第四前三过余时并制。本不得作何名夺耶。答诚如来问。今望遮断前所喜犯。亦得名夺。但违行法故异常犯。四五中初二并兼两相。初云此罪者即被治之过。注余罪中且约残论。提下相望例亦应尔。但至吉罗则无余也。第二注中相似谓同名罪。从生谓种类罪。三中注文准知。此治不至四重。四约诃法。五是诃人。心嫌口诃。诃必因嫌。上下互举然据四五。本非篇聚。而列相续犯中未详所以。亦可上三犯罪下二犯事。五六二五寻文可解。七五中第二谓。评论法理证他是非。第三中准律遮法。比丘知他有犯。对僧举告不令众僧同彼布萨。故云遮也。自恣亦然。今并不得。五谓论理教相。亦属证他。顺从中初明犯者调顺。于下从僧求解。僧下僧量许可。解法中乞词下注二比丘者二合作一。传写之误。前后羯磨并牒二人故。杂相中坐处准僧残者即行别住也。下行者不入腊次也。多少中准上斗诤应是同过。别过亦通作法非便。不至四者律制僧不举僧。恐破别故。指如上者即羯磨篇被人多少中。二摈出者佛在羁离那国。因阿湿卑富那婆娑二比丘污家恶行为缘故制。羯磨罚已驱出当界。故得名也。出过中初指所出。上句简滥。指四事者亦即遮法。如前不异。须知倒说四事通于七九。但约对道对俗有信无信以分异耳。次指随戒。即本缘起律文广列。此不繁引故指如后。倒下显过。故下明治。使下彰益。此下劝依。治法中前总指四种。治法字中义兼夺行。然夺行随顺诸治并同。初治及解随过乃异。然下略示初法。下指律本。今略引之。律云。大德僧听此阿湿卑富那婆娑比丘于羁离那国污他家行恶行俱有见闻若僧时到僧忍听为阿湿卑富那婆娑作摈汝污他家行恶行俱有见闻汝可离此住处去不须此处住白如是(羯磨准知以此为法随过牃称)。解中亦先三乞。其乞辞及解法一同前文。但改诸诃责字为摈字耳。后诸治罚亦然。此处知之下更不点也。求解中初明乞解。由不入界故须遣信。僧下明制约。若有等者谓余比丘私有请问。由不得共语推令问师(旧云。被治人止得问师。恐余人成随举故准戒疏。随举唯局恶见。况随举亦不开师。其谬可知也)。三依止者佛在舍卫。僧刍比丘愚痴犯罪。共白衣杂住相亲。因制此法。出过中初明倒乱。必兼两众方入此治。或下正律本缘但令数犯不约对人。须下正明立法仍见名义。使下显益。加治中初指治法。夺行在中律作白云。大德僧听此僧刍比丘痴无所知多犯众罪。共白衣杂住而相亲附。不顺佛法。若僧时到僧忍听。与僧刍比丘作依止羯磨白如是(羯磨准知)。与下明依人。明下略示顺从及解法。涅槃下示异名。余下指行法。彼云。愚痴无智者尽形依止。十诵受戒多岁不知五法。尽形依止(五法谓不知犯不犯轻重。及不诵广戒)。毗尼母百腊不知法。从十腊依止等。彼篇颇详。且略引示。遮不至中佛在舍卫。舍利弗目连俱在伽尸国。游行至摩梨园中住。质多居士请二尊者具辨美馔。其园中旧住比丘名善法。往看嫉妒心生便言。居士所辨饮食最胜唯无胡麻滓。质多言。善法怀如是多宝根力觉意禅定正受。作如是粗言。便说譬喻。如国土无鸡。有贾客持雌鸡至。雌无雄故与乌共通生子。不作鸡鸣复不乌唤。即名乌鸡。如是善法怀如是多宝等而作此粗言。善法言。居士骂我我今舍去。乃至佛所为佛所呵。故制治法。出过中此亦对俗加骂为异。上明余过骂是正过。须下明立治名相两显。言作法者白云。大德僧听此善法比丘质多居士信经檀越常好布施供给众僧而以下贱恶骂骂之若僧时到僧忍听今为善法作遮不至白衣家羯磨白如是(羯磨准作)。夺行并同僧下示别过。虽非骂谤损恼同故。遣谢中初明选差。八法中第五受人语者不妄拒也。七约行业余并解能。八中议字律本不从言单作为正。将下明往忏。初令语告。檀越忏悔者召令受也。若下次教观量。具有等者律云。若不受应至眼见耳不闻处。安羯磨比丘。着眼见(令彼目睹心柔受忏)。耳不闻处(恐闻作法)。教令如法忏悔。复来语言居士忏悔。彼比丘先犯罪已为忏悔罪已除。彼若受者善若不受者犯罪。比丘应自往忏悔。若俗下后示开解忏竟俗喜。足显从顺故。总简中以前后七法过相相涉治法乃殊故。约信行大分二类。随相细简各别如文。前四中律足数者前篇具明。后三中同犯重者。财法亡故引涅槃经。初示正意。谤法者通前七过。降伏者总目七法。若准经中通明七种。今此引之且证三举。又下明别意。果在当来愚多不信轻拨圣教。公然作恶故立治法。使知因果驱归正信故也。斥滥中三。初三句标人。上句示所学。下二句明心行。未涉道者随尘染故。违大小者不禀教故。口下二示滥。上二句即明学语。罪福性空出普贤行法。淫欲是道出无行经。乃大乘之通说。非止一经。为显业相皆如幻故。复示业性不可得故。复示染净同一源故。复示诸法唯一心故。复令众生于诸恶中得解脱故。非谓使汝作不净行今身为恶。傍倚此语用饰己非取适愚情。实乖圣意。即楞严云。先断淫心。是名如来。先佛世尊第一决定清净明诲。若不断淫修禅定者如蒸砂石欲成其饭。经百千劫终名热砂等。又梵网经云。菩萨应生教顺心。救度一切众生净法与人。而反更起一切人淫。乃至无慈悲心。是菩萨波罗夷罪。汝谓楞严梵网是大乘乎。若专彼语此复云何。悲夫悲夫。身下显上心行。上句示行。下二句明心。随即是顺。谓愚丛从化。违谓智者所非。爱恶炽然去道甚远。并下三劝罚。不见举中佛在拘睒弥国。阐陀比丘犯罪。余比丘语言。汝犯罪见不。答言不见。比丘举过。佛因诃制出过有二。初即倒乱。或下二明信坏。但是作恶不畏来报。即为邪见非同断善顿弃三宝而失戒矣。或由下二句推上过源。僧下示其拒逆。邪见在怀非言不显。故假问答为举本缘。僧即下次加治法。初明加法。白云。大德僧听此阐陀比丘犯罪。余比丘语言。汝犯罪见不。答言不见。若僧时到僧忍听。今为阐陀比丘作不见。罪举羯磨白如是(羯磨例准)。夺行等并同。为下二明举意。且谓。权暂简灭摈永弃。故作下示名义。如物举弃不复用故。行处中三法并尔故此总示。有僧处者令惭耻故。六不忏举者亦因阐陀僧问。汝有罪忏悔。答言不忏。故制举之。出过中初明应忏。上句示罪可忏。轻者即灭重者转轻。故云不定。从缘生者释成不定所以。而下明不忏。上四句示过。言滥说者即倚傍圣言。诳惑无知拒逆僧命故。垢下二句彰损重。故下二句明治法。词句同前。但改诸见字为忏字。余无少差。经下会异名即涅槃也。求解中僧量议者理须细察还复正信。不察虚诈纵解不成。七恶见者佛在舍卫。利吒比丘恶见生言。我知佛所说法。行淫欲非障道法。诸比丘殷勤谏谕。利吒坚持恶见而言。此是真实余皆虚妄。诸比丘白佛。因制出过中初明本过。因即示名。亦下明余过。须下加治法。白云。大德僧听此利吒比丘作如是语。行淫欲非障道法若僧时到僧忍听僧今与利吒比丘作诃谏。舍此事故阿利吒莫作是语莫诽谤世尊谤世尊者不善世尊不作如是语世尊无数方便说行淫欲是障道法若犯淫欲即为障道白如是(羯磨第二句如前牒。已更将第四句。续则缘本双陈与白为异。已前诸法并然)。结益中初文为三。上二句彰法胜。次二句显功深。上句住法下句摄僧。后二句赞弘护。引制教中即律增一中文共有十句。钞文从初至于僧。来即初句也。令下九句皆略示耳。如云如来出世为一义故制诃责等。所谓令僧欢喜(乃至第十皆准此)。增二九句如云如来出世为二义故制呵责等。谓摄取于僧令僧欢喜(第二句亦如上。标已云。谓令僧欢喜令僧安乐。如是展转至十皆尔)。增三为三义故有八句。乃至增九为九义故有二句。增十律略不出。合有为十义故一句(古记解错故具引之)。涅槃亦出第三。初指前标后。有下正劝为二。初劝道众。惩音澄诫也(经本作纠)。又下劝道俗为二。初令劝学。四众即僧尼士女。下云四部亦同。正法者经作戒定慧。若下二劝苦治。大集经亦出护法品。文为二。初明护如法之益。四姓者西土姓种统之唯四。一刹帝利(王种)。二婆罗门(净行)。三毗舍(商贾)。四首陀(农人)。若下二明随恶人之损。问中二经相违故须和会。答中初两存释。又下废前释。穷即训极。累谓嘱累。一代所归故云教本。决前不了故是正义。两下双结。恶马治中初示缘。莫问者不用自言故。语下正治为三。初示他处不容。如下二明当众所弃。合和也。杙即系马。柱上是举喻。汝下合法。不见罪者合上恶马难调。一切舍者合上和杙弃之。如是下三明治已驱遣。不求听者由彼凶恶必不听。故此即听者默受僧诃。无所辞故。默摈中初引示。梵坛者有云。梵王宫前立一坛。天众不如法者令立坛上。余天不与往来交言。五分因阐陀恼僧故用此治。次智论中强犷谓性粗恶。以下出所以。语地以语为乐故。通色有者梵天行故。言故违者谓特意也。此下劝行。亦有等者即僧祇二十四卷。因摩诃罗犯众罪虽忏犹作。乃作不共语羯磨。今云寻本未得者示有遗忘故。杂下引证。柔软谓劝喻。刚强即谪罚(通收七法)。杀之即默摈。谓下显相有三种。不与语即常所言论。教授约学业。教诫约过失(昔以柔软配四羯磨。刚强配三举详之)。问后之二法既不出过。何时用之。答此谓强狠再犯重加。前羯磨云更增罪治。及杂含中犹不调者。验此二法必无单作。以不足数中无此人故。问同异云何。答前须出界不制他言。后在本住众不与语。若论犯过即同前七。问轻重云何。答前轻后重前但如弃后喻杀故。问二法为次第用耶。答恶马治是律所加默摈。他宗所出斟量情过随用一治。问此二何无夺行。答既是增罚夺行在前故也。灭摈中若据前标但云七九。由同谪罚寄此明之。然本律中但令灭摈。加法无文结翻疏漏。故引他部用成行事。加法文中若准五分。白与羯磨例皆四句。今并加之以成一体。序文所谓见行羯磨。揽为此宗一见者义见此也。缘中不共住者羯磨说戒二种僧中不摄故。不共事者利养绝分故。简异中多论不取自言。众皆委故。不现前者许遥被故。若下准律决论。如下指事。足数已引此。亦大众同知佛亦诃止令取自言。故知不许。又不现者律亦不开。五法现前通诸羯磨。然论许者或是凶恶众不可制。圣论所出必不徒然。斥滥中彼时法律盛行尚云多有。况今末世盖不足言。大科第二非法中总列分三。初二句总标。饮下二列相。初列诸非治。或作下二明三种非制。初中饮酒等者示所犯过。罚钱下列能治法。大分五种。初罚财物。赇亦财宝输即尽也。虽非法制以先同和不送成重。余四可解。周年苦役一句连属上文为一种。锄垦刈割也。次列三种制者同今众院规绳之类。初破戒制中所列多。相并律明禁反立为制。锄刈即犯掘坏。分僧食即盗常住。卖买等即畜不净物。自余可知。即今禅众不知戒相。普集僧众择菜造食。举世盛传矜为正则。流弊斯久孰为改之。科索谓率敛也。畜即生口产谓田土。顺俗制中三种。赦即放也。俗王普赦僧取为制。货赇得脱者效俗赎刑。因利求利者失少夺多也。非法制中亦三。露立即裸身。吹灰谓吹地灰尘。如是下三通结。推释中初示非法所以。上明背教下示任恶。纲维即众首。众生下二明善不加恶。如后引者即指下科。引证中僧祇次列三法。初明善强恶弱。容可诃故。若下示恶强善弱。力制不听故开语他用自免过。止三人者至四成僧。义须诃谏恐破别故。不趣尔者恐非同意自苦恼故。若不下复不容语故开心念。目对非法意所不同名见不欲。次母论中言如上者指同僧祇。如羯磨篇具引。决犯中恐疑罚钱非理成犯盗。故答中初明非犯。非不下明有犯。非法制者通得吉罗。制轻业重故也。正制中初四分。要字乎呼谓制约也。又下上句立制下句劝依。五分二段。上开违佛下令顺时。如今国制尼不依僧帐藉公凭之类。下引婆论转释五分。戒疏中解如持禁物出境之例。此多滥用学者须辨。列示中了论初示如法制。为下劝随顺。或下通延促。或时须者示有缘故。大集中恐废道业。示有限齐十轮如上。僧祇彼因佛制坐具量小诸比丘诤諠。舍利弗为上座。为佛诃云。汝见是说何得默然今罚汝。日中立等诸律下七法可知。断食等出僧祇。彼云。若师诃责不受。当语知事人断食等。又云。与弟子衣已不可教诫为折伏故。夺等广如师资中引。上明治大僧法。治下罚小众法。坏生触食皆非犯故。并下总结。第二食中初科为二。初叙意云大患者。欲界众生皆资抟食以存身命。不可阙故。慰问者世尊凡见弟子必先此问证知事重。今下二示非。别住即目僧寺。引古中即裕师寺诰文为二。初明立寺之意。又三初叙道通。为待下明事通。无下释上两通。然律中亦有主客相待者。且约住者有新旧强分主客。若论道事必无彼此。僧理者若约理和即是真理。若论事和止是道理。平等即和也。故下次正明饮食之制。先叙义通。如法谓出家五众体相无亏。及时即中前而至。然下次明用与。任道者任谓荷任即命众生。劝开怀中初二句牒前以告。真下叙意以劝。初明出家本志。四怨即四魔。四并障道喻之如怨。六亲谓父母兄弟妻子。虚妄俗者即上四种。真实道者涅槃果也。是下正劝。责忌狭中初叙通意。而下正责。鸣下乖事本也。出下乖道本也。示损中三。初推局见保守身命心不慕远违。下二示损害。上四句是损自。传下即误他。请详诸过。伤害极深。闻而不行未审何意。后生谓是承习无穷故云远也。改下三诫劝。释难中僧事即食具。答无尽中初四句反责非问。锁小也。夫下正示福田。四辈谓天人龙鬼即能施之主。三实即所施之境。犹下略举四物以喻无尽。天地生长喻四辈供养。相续不绝故。山海受用喻三宝福田。出纳无穷故。引证中初引经文。行道道即定慧法行即戒律。佛白毫相者有百千亿分福。减一分供舍利及诸弟子。由下准经示劝。举现事中承谓亲自传闻。事似相反义实当然。言为客者谓。因待客故致罄乏也。非智辨中初句领上。人下斥来问。初牒问责非。若下顺计显局。既患人力不供。此心即为局屑。事必不足。彼言不虚故云允矣。明道感中初示所感之由。然下明无乏之意。注中引俗事以劝。初举事亦下一句出论语(彼云。义然后取人不厌其取。明此义食事既合宜。人亦乐施故不竭也)。此下正劝。初指前事以况。且下引世礼以况。亦论语文(彼云。君子谋道不谋食)。余下嗟时重诫。积谓多聚。事即饮食。明用与中初科云一无与者。谓不非用也。必能依法如下则听。次科明益中初明善用。注云非生好者以任情故。非生恶者以依法故。是下结益。明损中初明非用。令下示过。初明失利。后令诸下明堕苦。道俗分者道修智分为俗福田。俗修福分当供道众。今则反乱故云不知。毁三归者失彼信心侵陵三宝故。是下结损。指略中随相即盗戒贼及无信。皆开与食。当拟谓对量也。次引圣言。作相中多论文为二。初明制法前三句制须作。僧祇此云大众。即常住食注四相中。等取吹贝打鼓唱令。然下制须定。以钟鼓不常僧集无准致有得失。故非僧法。若下明不作之过。盗僧祇者须明二种常住夷兰之别。如盗戒中。又下二明免过。初明同界来否。注文准上制定以决时务。若大界下明多处互作。善见大略同前。造受中多论前段明造。初明常限。趣举一斛以示其相。十斗曰斛。今所谓一石也。若减下明增减。两结盗罪并约知事。既下明人多少。多则均之少则留之。注决论文丰必不尔。次若下明受须均等不得过分。下引律论意亦同之。论中偏食彼约众僧偏与故轻。不病索食正入盗科兼复妄语。理得二罪。余下指经。彼说。迦叶佛时比丘为僧上座不能禅诵。不解戒律饱食熟睡。但能论说无益之语。精肴供养先僧饮食。以是因缘入地狱中。作大肉瓮火烧受苦至今不息。彼经事广须者寻之。今时众主多有斯过。虽传经律不识因果。别修异馔对众独餐纵恣贪心侵亏常住。岂念违于佛教伤彼众情着少顷之甘肥为长夜之苦楚。深嗟鄙吝知复何心。义决中明破戒者唯据四重。财法绝分。僧残已下皆不可别。下九十中论别众者约施主食。故犯提罪此明常住。别他成重亏彼自分。成盗损故。供外道中不自手与提中制故。伺即候也。僧次中初示非法。简谓简除。即下结。犯上三句结众生。下二句结合众。又下显过。不名僧所者同俗舍故。住处中分二。初至德海明法师如法。前明住处。五人能成边隅受戒。住持之本。故偏举之。鸣下明待客。初下明修业。若下次明庇覆破戒。如下指广。今在二十八卷。明瞻待中列六种人。指随相者下引十诵供给王臣。用十九钱不须白僧。更索须白僧。作人者量功与之。恶贼者随时将拟(上四人出十诵)。俗人者五分悠悠无信者好器与食。达识信士说食难消等。净人者善见分番上下者。当番与食。长使者常供衣食。撮略引之并广如后。约法中初云别作羯磨者谓。忏罪受日之类。举罪中初明来举。所告人即目犯者。先下明勘核不出三种。一根二处三罪。根处举见以问。闻疑准同。罪中文略邪命。如下明酬对。前明能答依作。有智人即众主也。若不下明妄举反治。举重治残举残治提举提治吉。故云依法也。下引证中无余罪即四重。此谓实犯但无根。故即犯谤罪。不成遮者谓能举本意。遮他说恣故。文亦下以义决文。谓对答虽差情容虚实。故诫斟酌未可一向。就时中初举事诫慎。所为重者前篇所谓。拔群迷重累出界分深根是也。闇下示作法时节。前明夜中非法。言改节者坐立乖也。只即是敬。事下劝早作。言不易者谓事重也。对人中上座法指僧祇者如说戒中引。狂痴中初通列三品。初是中品。二即上品。三即下品。十诵下三律别示中品。下指羯磨者律因那那由比丘心乱狂痴故制白言大德僧听此那那由比丘心乱狂痴或忆说戒或不忆说戒或来或不来若僧时到僧忍听与此比丘作心乱狂痴羯磨若忆若不忆若来若不来僧作羯磨说戒白如是(羯磨准作)。四对处明用。威仪中初叙损益。十诵下引文证。伽论中并明上座轨众之法。初看威仪是今正。用下行食等因而引之。僧跋梵言。即上平等行食之唱法耳。赴请篇中亦同此引。即等供也。十诵下指同。处众法中初引论示法。贤圣即弟子众。准下准论诫过。不得下反上说法。又下反上默然。修饰中初科分二。上二句通标。萨下别释。前明剃剪。初多论明制。违则有罪。次引四分。限时不得更过。三引涅槃显过。头须爪发有云。语倒合作头发须爪。或可。简异余毛故曰头须。即说文云面毛是也。杂篇明指爪极长一麦应剪。长字平呼。经云。是破戒之相故云佛诃。所下次明着用。示如非相在文可晓。下指履屐如钵器。亦见二衣篇中。次科初明入众五法者。一修慈愍物。二谦下自卑。三如钞引。四说于法语。五见过修默。十诵下初明起坐。次明入堂。初运想法次下出入法。文明东西举足。且据堂门面南为言以要示之。但使出入先举门颊边脚。则通余处不必东西也。若欲下示坐法。着用离俗中初明俗服。槢亦裤类袍亦袄类。裘谓皮衣[革*翁]即是靿。铜下明俗器。瓦钵体如列在非者或色量不如故(写本或无瓦字)。璭古困反油字去呼。并下明违教。善下引证。当犹应也。无罪者据坏他物本是盗收。心在护法故开无犯。就处明用。初科引寺诰。前示过诫约。经即涅槃三十一云。虽不与彼女人相合嘲调戏笑。于壁外遥闻女人璎珞环钏种种诸声心生爱着。如是菩萨毁破净戒污辱梵行。僧下引证。比下斥时初示僧寺。留秽谓畜女。去净即除净人。央尽也。今时下愚多因针缕。履涉淫舍招俗讥诃。或在僧坊牵延累日。取与不护于摩触。语笑岂慎于粗言。染意窥看念念重吉深寮坐起。一一单提现身遭世俗之刑袈裟永离。生报有泥犁之苦。烧煮难堪。宜奉圣言可保终吉。拘系同者谓如囚禁也。下明尼寺对反僧中。次科中初示不结之过。库藏即仓廪也。文中两言。净者即是净地。道俗滥者无所别也。净秽混者不辨宿煮犯不犯也。立下次责无知。言忽闻者或知法者谕令行故。惑耳者闻不解故。惊心者谓为始立故。岂下推过。净住即伽蓝之异名也。三中初显过。[革*必]即乘马具(谓鞍辔等)。缰即马绳。绊即羁束。菤音卷牛鼻镮也。橛具月反。系牛马杙也。杂下引示。流注者恶业遍也。相续者念念增也。所以然者由彼害心非止一境。复无时限故善生成。论失善戒者恶势强也。今下准斥举犹合也。言同畜者或众主自为众心不欲义无该众。言无戒者恶业顺惑。势力猛盛一切善戒并绝相续。故有云。且望一类鼠上善戒不续。非谓余戒俱无。又云。此乃诫勒之切耳。四中初列非法。倨傲也。言依时者谓。法食等时。自下示所损。并下推过源。说戒捡校中初明指授。鸣下教劝导。五杂教授能谏中初引论五法。自有过失不堪谏他。必下取彼听许。则无违诤。此下正示能谏。谏众过中二初示屏谏。谏词又三。初且泛诱。今下正陈。欲下示意。必下次明对众谏。得罪者违教犯吉。谏违制中初泛劝。引地持者明虽是人制。佛令护之故不可违。今下二正陈。观他自省故云鉴戒。略陈方轨余任临时。故示云云。谏六聚中此与初谏何异。答前在众中泛尔。粗暴心性未调。但云有过不言何聚。文中初泛谕。见下二审犯劝悔。反上语者一者见犯。二犯已能。忏注令引经者彼云。勿谓小罪以为无殃。水滴虽微渐盈大器。余经未详何文。五不善中一是断已生善。二即起未生恶。三违教。四障道。五来报。谏将罚中初以僧德劝。又云下以治举劝。又不下以夺行劝。余文可知。明摄众中初明益。牵字去呼犹引也。课牵也。引而率之者言导诱无倦令众获益也。必下彰损。初正示。年虽老迈于法无知同年小也。故下引证。律中阿难徒众非法为迦叶所诃。众欲失者失犹坏也。汝年少者命阿难也。俱下二句斥放逸。初下二句斥懈怠。遍下二句斥虚食信施。故言破谷。又解。谷即训善。言坏他净信(论语云。三年学不至于谷。注云谷善也)。以下准文诫约。善知法相者以多闻故。若据佛在阿难犹是学人。今云无学者从后为言。自轻谓不以摄众为重故。简人中初标示。须下六句列示五德。初行洁。二志坚。三学广(中间二句)。四识高。五智深。可下二句示堪能。今时昏鄙无有一德。辄居僧首群愚共聚造作非法。但谋利养余无所知悲夫</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 