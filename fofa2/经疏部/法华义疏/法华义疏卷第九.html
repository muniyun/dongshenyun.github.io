<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>法华义疏卷第九</p>
<p>　　　　胡吉藏撰</p>
<p>　　五百弟子授记品第八</p>
<p>宿世因缘说中有二段。第一正为说法。此文已竟。今是第二次为授记。以闻法悟解行与佛应故授佛记。文凡有二。初授五百弟子记为一品。次授学无学人记为一品。所以开二品者。上授记品标其总名。今欲异上故以人别品。故总别两题立名相避也。所以约人分二品者凡有十义五双。一者五百弟子愿行是同。现在同时得记。未来相继成佛。后学无学人愿行亦同。现在同时得记。未来一时成佛。为此因缘故开二品。二者即欲以此二义摄授记义周。夫论授记不出二种。一者前后相继成佛。二者一时成佛也。三者前五百人谓高名显德众。后二千人藏名密行众。以部类显密不同故开为两品。四者即欲以显密二人摄授记义尽。五者前五百人同是无学位。后二千人是学无学位。以部类不同故分二品。六者即欲以此二义摄授记义周。七者前五百人同有领解。后学无学人同无领解。以部类不同故分两品。八者即欲以此二义摄授记义周。九者前五百人亦有发迹亦无发迹。如满愿则发迹余人不发迹。故为一类。后学无学人亦有发迹亦无发迹。如阿难罗云则发迹余无发迹。复为一类。所以分为两品。十者即以有发迹无发迹摄授记义周也</p>
<p>问。此品实授千二百人记。何故题五百也</p>
<p>答。五百即千二百数。所以别题者凡有四义。一者佛在世时有高名显威德五百罗汉常随侍佛故偏题之。二者此五百人愿行是同现在俱时得记未来相继成佛。三者此五百人同有自能领解说系珠之功故偏举之。四者佛初成道前度五人次度迦叶师徒即成五百。今从初立名故偏举也。品开为二。一者别授满愿记。二者总授余声闻记。别授满愿记者。满愿有发迹余人无发迹。满愿无自能领解余人有自能领解。以部类不同故开二段也</p>
<p>问。发迹何故无自叙领解。不发迹有自能领解</p>
<p>答。夫论领解。必是昔迷今悟。既其发迹则昔不实迷今非真悟。故发迹之人不自能领解。不发迹人既实昔迷今悟故有自领解</p>
<p>问。上中二人皆无发迹。何故至下根人有发迹耶</p>
<p>答。可具五义。一者文互有隐显。若并发迹则无实悟之人。若不并发迹则隐菩萨德。是以经文出没不同。二者下根发迹则显菩萨不可思议。现为声闻已是隐德。于声闻中复为下根。是故名为不可思议。三者示作声闻本为化物。今三根皆悟则化物事毕方得发迹。上章化事未周故不明发迹也。四者下根人尚发迹。中上根岂是实行耶。故摄大乘论云。舍利弗等皆是化人。故有经云。须菩提者是东方世界青龙陀佛。则知皆是权行人也。五者显示菩萨有发迹不发迹二种方便也</p>
<p>问。发迹有何利益</p>
<p>答。开一为三凡有二种。一者开一法为三法。二者开一人为三人。上来虽明一法为三法三法归一法。未辨一人为三人三人为一人。今发诸菩萨迹始得明一人为三人三人为一人。以具约人法明于开会义始圆也。授满愿记为二。第一闻法为领解之缘。二如来授记。初文又二。前明得解所由。二正明得解。初有四句。第一闻法为领解之缘。智慧者实慧也。方便者权慧也。总牒法譬二周中权实二慧法也。又闻授诸大弟子记者。总牒二周中授人记为领解缘也。复闻宿世因缘之事者。牒第三周化城事为领解缘也。复闻诸佛有大自在神通之力者。即大通智胜佛十劫坐道场及现瑞等事也。又解即是释迦能知过去久远之事为自在神通之力。所以但明四事者。初事谓教。次事是得益之人。宿世因缘叙教益所由。后明能化之主。摄义既周宜辨四事也。得未曾有下第二正明领解。亦开为四。初明内心欢喜。得无生忍无有所得垢故言心净。即从座起下第二明外形致敬。而作是念下第三默念领解。拔出众生处处贪著者如前文众生处处着引之令得出也。言贪著者非谓但是贪使。及说一切有所得心也。唯佛世尊下第四祈请授记。所以祈请授记者凡有二义。一为现摄下根之流。二为有缘众生发愿往生是故请记。深心者无生法忍即是菩萨行故名深也。本愿者无所得菩提心也。尔时佛告下第二正为授记。文开为二。初长行次偈。长行为二。前明行因后辨得果。行因之中明三世行因。第一叹现德谓现在行因。第二明过去行因。第三明未来行因。现德显彰是故前叹现在之德由过去修行。故次叹过去。二世行因犹未圆满故次叹未来。初文四句。第一句告众问之</p>
<p>问。满愿在坐。云何问众言见不耶</p>
<p>答。众但睹形未见其德。今欲显其德令众仰恭故告众问之。我常称其下第二句叹其有上弘之功。能于四众下第三句叹其下利之德。自舍如来下第四句出满愿之位即十地人也。汝等勿谓下第二叹满愿过去德。时众但谓现在有上弘下利之功。未知过去亦有此德故今叹之。就文为三。一明过去九十亿佛所有上弘下利之功。第二于七佛所有上弘下利之能。第三于释迦佛所说法人中最为善巧。此即从多佛以至少佛也。初文为三。第一叹满愿智慧。第二叹其神通。第三以具智慧神通故广能益物。初开又三。前叹有慧即实方便也。又于诸佛所说空法第二叹空慧谓方便实也。得四无碍智下第三合叹空有二慧。以具了空有方能无碍说法。不尔则成有所得也。具足菩萨神通之力第二次叹神通也。彼佛世人下第三明以具通慧广能益物。就文又二。初叹成就众生。为净佛土故下第二叹净佛国土。前又二句。一通益四乘众生。又化无量以下别益求佛人也。诸比丘下第二叹于七佛法中上弘下利之德。今于我所下第三叹于释迦佛所说法中第一。于贤劫中下第三叹未来修因亦开三别。初叹于一劫中佛所修行。亦于未来下第二多劫佛所修行。渐渐具足下第三叹修因圆满也。过无量下第二明得果。凡有六果。一化主果。其佛以恒河沙下第二明国土果。地平如掌者释有二。一云佛手掌平指事为言。二云海底有石方四千里平如镜面名为掌石也。诸天宫殿下第三明眷属果凡有四句。一明人天眷属。二明菩萨眷属。三辨声闻眷属。四总结。劫名宝明下第四时节果。国名善净下上出土体今辨土名。其佛寿命下第五明寿命果。法住甚久下第六明住持果。偈文为二。初颂行因次颂得果。颂三世行因即为三别。初七行总叹诸菩萨。即显叹满愿现在行德。第二五行颂过去行因。第三二行半颂未来行因。初七行为三。初偈标叹。五行释叹。一行结叹。明不可具叹也。五行为二。初四行叹菩萨作二乘方便。次一偈叹菩萨示凡夫方便。初四偈又二。前三偈叹菩萨作二乘方便能成就众生。次一偈明二乘方便能净佛国土。初三偈为三双。第一上半辨知机。下半示小乘威仪。谓机教一双。第二偈上半巧化他。下半自说是小道。谓自他一双。第三偈上半明度物。下半辨说教意。谓教理一双。虽小欲懈怠者。虽现小乘威仪说于小教似如于菩萨法懈怠。而实非懈怠。示众有三毒又现邪见相者。上现圣方便作声闻缘觉两圣。今示凡方便亦作二凡。一现为在家三毒众生。二现出家邪见外道也。又上现二乘方便即是无烦恼人。今示两凡方便谓有烦恼人。今大士体悟烦恼未曾有无故方便示现有无。如净名经云。菩萨不断烦恼亦不与俱而能示现俱断二事。今此富楼那下颂第二过去行因也。未来亦供养下颂未来行因。其后得成佛下颂得果为二。初别颂得果。次总结。别颂中半行颂化主果。半行颂国土果。一句颂时节果。四行一句颂眷属果。五句颂菩萨。一偈颂声闻。两偈颂天人。从胜至劣以为次第。法喜禅悦食者。则定慧能资养法身故名食也。又外从佛闻法欢喜为法喜。内如说修行为禅悦。又圣说法名法喜。圣默然名禅悦。佛敕弟子常行二事故唯有二食。余经说有九种食。世间四食出世五食。世间四食者揣触思识四食也。出世五食者一禅二愿三念四八解脱五喜。富楼那比丘下第二一行半总结净土也。尔时千二百下第二授余声闻记为二。一授记二领解。就授记中为二。初请记二授记</p>
<p>问。千二百五十人常随佛。此经前后何故但言千二百耶</p>
<p>答。或可出经人语其全数。或可本有千二百五十。至法华时五十已亡故但言千二百耳。我等欢喜得未曾有者。闻上来说法及以总记故欢喜也。不亦快乎者。千二百罗汉见诸人得别记。谓己不得别记故来请之。若得别记成佛事定故称为快。佛知此等下第二佛与授记。就文为三。初总许。二别授记。三命迦叶令其宣记。今是初也。于此众中下第二别授记。前长行后偈颂。前长行二。前别授陈如次别授五百。须知五百及千二百皆是千二百中之数也。千二百是得三乘道之初数。此千二百中五百为标领故云五百耳。设举五百亦是千二百中之数。如十七群及六群之名也。其五百罗汉下第二授五百人记。迦留陀夷者迦留此翻时。陀夷名之为起。十八部疏云。迦留者黑陀夷者上。谓悉达太子在宫时师也。周陀者翻为不乐。又云小路。莎伽陀翻为善来。本名恶来。外国亦云沙竭陀亦云沙伽陀。优陀夷亦云乌陀夷。此云出也。偈文亦二。前六行颂陈如得记。次三行半颂五百人得记。迦叶汝已知下第三段命迦叶令宣记。以无有二乘唯有一乘。一切声闻皆当作佛。命之宣记意在于此。尔时五百下第二自叙领解。就文为二。一长行二偈颂。长行为四。一法二譬三合四结欢喜。初法说又四。一标领解之缘。得记即是领解缘也。欢喜踊跃下第二内心欢喜。即从坐起下第三外形致敬。悔过自责下第四发言自叙领解。又开为四。一悔过自责。二述于昔迷。三叙今悟。四者解释。悔过自责者忏悔小乘有所得罪。令未改二乘执者因此而改已发大乘心者牢固不退。然此经始终寄千二百人破十方三世一切诸小乘人。令其舍有所得悟入平等正观。乃至寄三根人破斥十方三世封执大小乘二见菩萨。亦令悟入非大非小不一不三无依无得妙悟。是以此经始终皆用千二百人为言端耳。寄此人执迷以显大小有所得迷。托此人悟引一切有所得大小迷心悉令得悟也</p>
<p>问。若尔此经三周并是方便人无实悟道耶</p>
<p>答。寄此三根述于迷悟。令实行小乘人于法华经得信心。是故前云诸余声闻信佛语故随顺此经。即其证也</p>
<p>问。何故得知三根声闻皆是方便耶</p>
<p>答。无有实行之人闻法华经即能领解助佛扬化。所以此经佛有三周说。弟子亦三周说。若师若弟子皆是显发密教调伏众生。然寂灭正观未曾师弟子。为众生故方便师弟子。欲令受化之徒悟入平等。故涅槃经云。说法非师亦非弟子是名中道。师弟子既是方便。迷悟亦然。平等正观未曾迷悟。为众生故方便迷悟。故涅槃经云。一切众生不能破结。非不能破。非破非不破是名中道。恒须此意读法华经。若执昔开今会一有三无及始终迷悟者则成有所得。有所得者即无明。非平等大慧。有所得者无道无果不能行于佛因得佛果也。有所得者名之为粗非是妙法。有所得者即是染着。不名莲华。所言悔过者。佛过去令我发无所得不二菩提心。而我颠倒厚重背大取小。是我罪之一也。从经初已来两周为我说平等大慧。而疑悔不解。是我罪之二也。已于二世劳扰如来。是故忏悔过于佛。又执小疑大障法之深。故对法忏悔有所得罪也。自责者背大取小执小疑大。皆是己之钝根故自责也</p>
<p>问。何故下根独有此辞耶</p>
<p>答。三闻始了则有各累之深故偏说也。又三根声闻皆应悔过自责。但欲转势彰过故三种不同也。世尊我等下第二述昔迷也。今乃知之如无智者下第三明今悟。所以者何下第四解释。明应得大而保小自足故是无智之人。即释上如无智者也。譬如有人下第二譬说广述领解。此经佛有三周说。初周法说。次周譬说。后周亦譬亦法。弟子三领解亦有三阶。舍利弗闻上法说还作法说领解。迦叶悟前譬说还作譬说而领。今双了法譬双作法譬而领。故前明法说领解。今明譬说领解也。就譬始终凡有八句。一贫人至亲友家。二亲友设以酒膳。三醉酒而卧。四系以宝珠。五都不觉知。六起已游行求索衣食。七会遇亲友示以宝珠。八贫人得珠欢喜。亲友始终欲相利益。要具八事。以类相从义意唯三。初系宝珠譬。二中途相失譬。三会遇示珠譬。所以立此三譬者还领上三义。初领昔禀大乘。即大通佛时。次领忘大取小。从过去退菩提心竟今灵山前也。三领还得悟大。即灵山之会也。二者领化城三譬。前领初说大乘譬。次领中途说小譬。次领后还说大譬。三者领如来三种法轮。初领根本法轮。次领枝末法轮。后领摄末归本法轮也。譬如有人者即下根之流也。至亲友家者。昔有大乘之机感说大乘教故称为至。同有佛性又曾受化为出世法亲。同志菩提共出生死故名为友。譬喻品作父子之譬。信解品还作父子。而领化城品作导师伴侣譬。今还作兄弟而领。以十六沙弥过去前悟故称为兄。兄即友也。禀教之人后学即是弟义也。家者说大乘教处也。醉酒而卧者。光宅等云。贫人本醉往亲友家遂卧。譬众生为五浊所昏。情滞生死为醉。无明惑心得解不久而忘解。后遂不行如卧也。今谓不尔。下偈云。譬如贫穷人往至亲友家其家甚大富具设诸肴膳。既醉来而卧。云何得设。又既设肴膳。宁无酒也。此则譬事不成。今明此中可有二义。一者亲友设于酒膳。但长行略故不说。偈则具足。二者即此长行自含有之。文云醉酒而卧。酒者亲友所设也。醉者贫人饮酒而醉也。昔说法华。即大宗中道无相教为酒。滞教为醉。迷理为卧。故经云持空三昧瓶以盛无相酒</p>
<p>问。何以酒喻教耶</p>
<p>答。酒有欢适义。喻闻教欢喜自知作佛。二酒有昏迷义。喻其因教起迷。今喻大乘。正欲明三根声闻中途迷教义。故正借酒为喻。是以命初即云醉酒而卧</p>
<p>问。因酒故醉卧。设教应起迷</p>
<p>答。亲友共会本为怡神。不使昏醉。如来说教意在悟理。不使缘迷。但失旨故惑耳。是时亲友官事当行者。菩萨化物自在如官事。又大士益物非己如官事。又此士感尽他方缘至。不得不去。如官事当行也。以无价宝珠系其衣里者此正明系珠譬也。法华论云。有散乱增上慢人心实无有定。过去虽有大乘善根而不觉知。不觉知故不求大乘。于狭劣心生虚妄解以为第一乘。如是倒取。为对治此故说系宝珠譬。即是示其过去善根令忆念已。然后教令入三昧故也。论又云示现解无上故说系宝珠喻也。大乘中道之解譬之宝珠。理中之极故称无价。又由此不二之解感佛大果。以多有所堪故称无价。解由佛授故称为系。解隐微惑心中如衣里也</p>
<p>问。授解本由众生领悟。既云醉酒而卧都不觉知。云何于不觉知时而授解耶</p>
<p>答。系珠者。本说大乘之旨不令暂受而已。乃为染神历劫不朽。故借醉不觉知时以明系珠耳。实非是不觉知时系。二者夫解之珠喻菩提心。不失正在后时。今欲显后时不朽之解由于佛授故在后时说耳。又所以知系宝珠非是不觉知时者。珠喻菩提心。若都不觉知。云何发菩提心也。但今据后时废忘故云不觉知耳</p>
<p>问。系珠既是觉知时。饮酒亦有不醉耶</p>
<p>答。初未醉后方醉。如初禀教时未迷后方迷耳</p>
<p>问。亲友何故设以酒膳复系珠耶</p>
<p>答。亲友惠益可有始终二事。初则设以酒膳。终则惠之重宝。重宝是后时富贵之因。酒膳是当时会遇乐。初禀大乘亦具二事。一者当时得益如饮酒怡情。次解染神历劫不朽譬同系宝珠也</p>
<p>问。既是始终一解。何故不举一譬</p>
<p>答。酒膳但有当时之益而无后时不失之义。系珠但有后时不失而无交益之理。故举两譬以喻始终一解也</p>
<p>问。曰若唯是授于一解则初见亲友便是系珠。云何至醉卧时方始系也</p>
<p>答。两譬实是一时。而前后说者取其二义。饮酒取其初有微解。后则昏迷。虽复后迷而解隐迷内终不朽灭故如系珠。故酒譬显其解后起迷。珠譬彰其解虽复起迷解不朽灭</p>
<p>问。经自辨前后。云何言一时耶</p>
<p>答。后偈中明设酒膳即系宝珠。故知一时。但欲显始终二义。如前释也</p>
<p>问。酒珠但譬解亦喻教耶</p>
<p>答。通皆得喻。中道之教圆正如珠。陶神养性事同于酒。教既具两。解亦例然。但珠正譬解谓菩提心。故下合云一切智愿犹在不失。酒譬二义。一者喻教。二者饮酒益身喻禀教生解。故知具二义也。但酒正喻教也。与之而去者即时未可化不得不舍之也。又初设酒喻说教。以系珠譬授解。授解既竟此土感息。是故去也。其人醉卧都不觉知者第二中途忘大取小譬。既滞教起惑。经历生死不觉曾有大乘之解也。起已游行者。前句明忘于大解如都不觉知。此句辨习行小乘故云起已游行。又前句辨都不觉知忘失本解流浪五趣。此句辨起求二乘出世法也。小乘机发为起。修行小乘法为行。到于他国者。乃谓涅槃可证。所存非本故云他国。即大乘为本国。二乘教为他国也。信解譬中以大乘理为自国生死为他国。今以大乘为自小为他。为衣食故勤力求索甚大艰难者。二乘少乐义比衣食。伏惑不懈为勤力。空有涉虑为艰难。又非是顺理故称艰难。又菩萨如乐道声闻如苦道故如艰难。若少有所得便以为足者。上辨行因今明得果。保少为究竟故云自足也。于后亲友会遇见之第三会遇示珠譬</p>
<p>问。今始见亲友。前已见也</p>
<p>答。起已游行中已见亲友。但说小乘教未称昔日友故不说见耳。今既示珠还如昔友方乃称见也。于后者即说小教之后。大机潜发名为会遇。为佛智所照称为见之也。而作是言咄哉丈夫何为衣食乃至如是者。向明见机今辨说教。昔发大心行于大行。志力雄干故称丈夫。今遂弃大学小此可伤叹也。我昔欲令汝得安乐五欲自恣者昔欲令众生得于佛乐也。于某年日月以无价宝珠系汝衣里今故现在者。大通智胜佛时为年日月。为说法华授一乘之解为系珠。昔因不朽为犹故现在。而汝不知者明不知有大解也。勤苦忧恼以求自活者明其取小也。甚为痴也者忘大取小盖是无明烦恼故称痴也。汝今可以此宝贸易所须者。以菩提心宝。贸易必感佛道圆德也。以因感果即是贸易之义也。佛亦如是下第三合三譬。即三为菩萨时者合上亲友也。教化者合上设酒也。令发一切智心者合上系宝珠也。而寻废忘下第二合弃大取小譬。即兼合上醉酒而卧也。废忘正是合上都不觉知也。既得罗汉者。上合忘大此合取小也。一切智愿犹在不失者合第三亲友示珠譬也。今者世尊觉悟我等下合上咄哉丈夫乃至如是之言也。我久令汝等下合上我昔欲令汝得安乐至系珠文也。而汝谓为下合上而汝不知甚为痴也。世尊我今乃知下第四段结悟解欢喜。偈有十二行半颂上四段。即为四。两行半颂法说。六行颂喻说。三行颂合喻。一行颂结欢喜。上法说有四。初半行颂第一领解之缘。一句颂第二内心欢喜。一句颂第三外形致敬。一行半颂第四悔过。悔过自责有四。今但颂两。初半行颂悔过。次一行颂昔迷。即是释悔过之事。次六行颂三譬即为三别。一行三句颂第一系珠譬也。具设诸肴膳者。长行举酒偈举肴膳。酒譬说菩提心。设肴膳譬说菩萨行。亦得转譬。上以酒譬法华教。今以肴膳譬教也。言具设者。佛略说于前。沙弥广说于后也。默与而舍去者。解之不朽既显在后时。则后时之解非是言教所授故称默与。有人云。尔时不道此一发之善历劫不朽更相值遇故称默与。有人言。当时虽为说教钝根不解。与默无异故称默与也。又酒膳譬教名之为言。系珠授解故称默与。此释为正</p>
<p>问。偈中何故辨设肴膳则辨系珠也</p>
<p>答。为说大乘时即授菩提心解。实无异时故知相次说也。而舍去者。说教授解在益已圆故舍之。而去时卧不觉知下两偈一句颂上中途忘失大譬。与珠之亲友下两偈颂上会遇示珠譬。我等亦如是下三行颂上合譬。初偈颂合第一譬。次偈颂合第二。后偈颂合第三。我今从佛闻一偈颂第四结欢喜也</p>
<p>　　授学无学人记品第九</p>
<p>学无学有大小乘不同。小乘学无学者成论云。学法者学人在第一义心也。无学者无学人在第一义心也。若缘真之心更有增进义。是名为学。缘真之心已满不复进求。是名无学。若出世俗心非学非无学。依毗昙云。会理进求名之为学。会理息求名为无学。缘事之心名非学非无学。然今品都不论此义。学无学既在观心。不可得记亦不可得受。今但就位判耳。三果名学。罗汉名无学。而言人者。智度论云。须陀洹者人也。须陀洹道者十五心也。须陀洹果者第十六心也。今正标其人以目品也。大乘学无学者。佛名无学。登地以上称之为学。就因地中。七地已还是功用道名之为学。八地已上无功用道名为无学。故大品云菩萨有学无学地</p>
<p>问。大乘有果地学无学。复有因中学无学。小乘何故无因中学无学耶</p>
<p>答。小乘因中无有功用无功用义故不开二也。但有功用故但有学道也。今明此中诸人多是佛之同行则是大乘学无学也。今授显名及密行二种学无学人记故以目品名也。品开为二。初请记二授记。请记为二。初阿难罗云二人请记。次二千人请记</p>
<p>问。序品列众阿难皆在无学众摄。今何故入学无学人众摄耶</p>
<p>答。凡有三义。一者上品明阿难之德。预是佛法第二师。虽非无学而在无学众摄。今据其位分。既是初果故不入无学众摄</p>
<p>问。若尔罗睺既是无学。何故不入前品摄也</p>
<p>答。要授阿难记方得授罗睺记。阿难既入今品摄。罗云亦入今品摄。二者阿难罗云与上五百弟子愿行不同故别入今品摄。三者上明无学人有权有实。如满愿为权余人为实。今欲明学无学人亦有权实。阿难罗云有发迹故所以为权。二千人不发迹故目之为实。然发迹不发迹皆是权人。如上释也。初文有三。一内心思惟。二外形致敬。三发言请记。则三业次第也。我等于此亦应有分者有二推二结。二推者。一举自推应得记。明我等于此亦应有分者。叙己得悟解也。唯有如来我等所归者。请佛证明验其有解。又迹居声闻宗归佛道故设此言也。又我等下第二举他推必应得记。此二人最为亲近。若遂不得记凡有二失。一乖于物望。二违其本愿。若佛见授第二明二结。我愿既满结上自推。众望亦足结上他推。又唯有如来我等所归。同余声闻故应得记。又我等为一切世间。明异余声闻故应得记。我愿既满结同余声闻。众望亦足结异余声闻。尔时学无学下第二二千人请记。尔时佛告阿难下第二授记。前授二人记次授二千人记。前授二人记中初授阿难记次授罗云记。初授阿难记有四。一授记二新学生疑三释疑四结喜。初授记中前长行次偈。长行前行因次得果。得果之中偏明寿长者。欲显阿难护法因缘故得长寿果也。尔时会中下第二新学生疑。所以疑者。佛加其神力欲发阿难之迹故兴此疑念也。尔时世尊下第三释疑。空王佛者。毕竟空是诸空中之王。故智度论云。性空菩萨所行。毕竟空是佛所行。释迦阿难同以毕竟空为本。故言俱于空王佛所发菩提心。释迦发心已后勤习毕竟空故自成佛。阿难多闻故以为侍者。师及弟子同起毕竟空。记与不记何所疑耶</p>
<p>问。勤习毕竟空何故成佛。阿难多闻何故为弟子</p>
<p>答。寄迹而言。多闻是众行中一行。勤进遍策众行。故有成与未成。阿难面于佛前下第四领解称叹。次授罗睺记如文。尔时世尊下第二授学无学人记。初授记次领解称叹也。寂然清净者。显二千人知诸法先来寂灭本性清净。故堪与无生记也。余文易知也</p>
<p>　　法师品第十</p>
<p>今以四门释之。一来意门。二释名门。三体相门。四阶位门。来意门者略明十义。一者上乘权乘实凡有四章。第一略开权显实动执生疑。第二执动疑生申疑致请。第三广开权显实断疑生信。此三已竟。今是第四次明流通。所以明流通者。上但一处一时利益一会。然群生不穷大悲无限。今欲一切处一切时利益一切人。是故明流通也。二者依智度论云。释般若有二门。一直说门二称叹门。今亦两也。上来直说法华。此下称叹门说故有下诸品也。三者又有二门。一智慧门二福德门。上来三周说权实二智谓智慧门。此下明受持读诵功德无边谓功德门。四者复有二门。一者体门二者用门。上来三周广说平等大慧不二正观谓法华体。今明受持读诵如说修行能生福慧谓法华用门。五者约人又为二门。一者福德深厚众生现在值佛面受法华。二者福德浅薄但值经卷不睹如来三周说法。上来为福德深厚人。自此以下为福德浅薄人。故智度论云。福德厚者亲从法尚面受波若。福德薄者但值金牒文字。六者众生有二。一者与佛结重因缘。二与菩萨为善知识。自上以来为佛结缘众生说法华竟。今为与菩萨结缘众生说于法华。是故如来三周说竟付嘱四依。令有缘众异世同益也。七者有二门。一者燃灯二者传灯。释迦自说平等大慧谓燃灯也。今劝一切众生展转弘宣明众生不尽法灯常照谓传灯也。八者演说正法凡有二门。一正说门二证说门。自上已来明正说竟。从此以下辨证说门。故宝塔涌现证说不虚。令未信者信。已生信者不退。九者如来出世演说正法凡有二门。一者正说二者诫劝。所言劝者。令物受持乃至如说修行。所言诫者。一言毁法及弘经人其罪祸无边。自上已来明正说门。从此以下辨诫劝门。十者接上受记文相生者。如来授记凡有二种。一者别记二者通记。上来但明别记未辨通记则授记义未尽。今欲辨通记之义故有此品。言通别记者凡有三种。一者世通别。上但别明佛在世人得记。今通明二世人得记。二者人通别。上别明三根声闻人得记。今通明幽显凡圣预闻经生信者皆与授记。三者时通别。上别明劫数有限之得记。今通明得记不论劫数期限。所以然者。劫数有限必是深悟。今通浅深故不明期限也</p>
<p>问。何故具授通别两记耶</p>
<p>答。此经明唯有一乘无有余乘。一切众生并皆成佛故悉与佛记。亦是悉与佛记则显唯有一乘。故举授记释成一乘也。第二释名门。言法师者。法谓妙法。平等正观可为心轨故称为法。以人能上弘大法下为物师故云法师。如世药师以药治人病名为药师。不言为药作师。法师亦尔。不言为法作师名为法师。然复有以法为师故云法师。是以经云诸佛所师所谓法也。下文亦有此意。故示弘经模轨。则是以法为师。然虽有二事合成一旨。上既师于法。然后方能为人作师也。第三体相门者。旧云五种法师合受持为一。龙树解受持云。信力故受。念力故持。则受为其初持为其后。久久不失方是持义。则分受持为二故成六种。故成六种法师。若加正忆念者则为七种法师。然多小适时无定数也</p>
<p>问。五种法师具几业义耶</p>
<p>答。受持谓意业也。书写谓身业。读诵说谓口业。此大判为言耳。然书写具二业。运手必经意地。读诵等具三业也。约福慧者。说法多是智慧。自余四种可两通之也。第四明阶位门。然通而言之。十信已上皆能弘法为物作师。别而言之。依涅槃经。十六分中解一分义堪为物师也。旧云流通凡有五品开为三章。第一三品命觅弘经之人。第二持品受命弘经。第三安乐行品示弘经方法。所以有此三者。一周说法既竟。必须弘通。是以叹法美人令人欣慕弘宣于法。故有第一命觅弘经人也。如来有命大众顺旨。故有第二受命弘经。但既于恶世欲弘善道必多留难。令安住四法则身心快乐乃可弘道利人。故有第三示弘经方法。初又两前品正命觅弘经之人。第二两品证说。今谓不无此意。但法师一品正是流通。见宝塔已下别属大段。后当具足说。就此品中两长行两偈颂开为二别。第一一长行一偈叹持经人德令其心悦以劝弘经。第二一长行一偈叹法示弘经模轨以劝弘经。初文又二。前长行次偈。长行为二。第一前叹二时弟子。第二次叹两世法师。叹二时弟子即二。前叹佛在世闻法弟子。次叹佛灭后闻法弟子也。因药王告八万大士者</p>
<p>问。智度论云。说智慧门对出家人。说功德门对在家人。今何故说智慧对声闻。说功德对菩萨</p>
<p>答。两经各异。彼经明出家人好智慧在家人好功德。此经明声闻有执三之病故说平等大慧以斥之。所以对声闻也。菩萨无有此执故不对之。大士本欲弘道利人。今流通正是其事故对菩萨。又上来开三显一其义已周。则皆成菩萨无复声闻。故宜对菩萨也。又依龙树云。此经是秘密法不可付嘱声闻。故付菩萨。于菩萨中别告药王者。其人亲闻法华得悟以舍身命财弘通斯法。今欲令余人学之故别命之。所以因药王菩萨复告八万大士者。此八万人末世有于重缘。今欲令八万大士上学药王下利末世故因药王而告之也。药王汝见是大众中者凡有二义。一者欲使药王八万大士流通此经令其善根成就。故列二世弟子闻经得记令师识之。故云汝见之不。汝若弘经化之行则成就。若不弘经化之行则不成就。是以告之问言见不。二者欲以二世弟子付嘱药王及八万人。如金刚波若论云。以根未熟菩萨付根熟菩萨。故列众问之也。一念随喜则与记者。闻法一念随顺至理则与理会。与理会故而生欢喜。便行与佛应故得佛记。又一念随喜则知唯一无二。必当作佛不退为二乘。故得佛记。注经云。能现在闻法一念随喜。譬如松柏始萌便有陵云之势。今闻法虽浅已树菩提之根故与记也。佛告药王又如来灭后下第二明佛灭后弟子闻经得记。所以有此文来者凡有二义。一者前令八万大士于佛在世十方佛土弘经。今于佛灭后弘经也。二者有人疑云。佛在世时众生福德利根闻法随喜可得记耳。佛灭度后薄福钝根虽复随喜应不得记。是故释云。但使闻经信解功德一等皆与授记也。若复有人下第二叹两世法师功德。所以前明弟子功德今明法师功德者凡有三义。一从浅至深。前叹弟子浅功德今叹师深功德。二者前明弟子出所化之相。谓闻经随喜即与受记。谓所化之相也。今明法师功德出能化之人相貌。有此相貌故是法师。三者上告药王列二世弟子令师识弟子。今出法师相貌令弟子识师。以师弟子相知则弘法化人义成也。就文为二。第一别明二世法师功德。第二通明信毁。初又二。前明佛在世二种法师。次辨佛灭后二种法师。初明二种法师即为二别。一者下品二者上品。法师品位既多。今略明上下二品。约位而言。初依之人为下品。余之三依为上品也。所以分此二者。初依具烦恼性既是凡位。是故为下品。后三同是圣位。故合为上品。然位义难知。聊寄一门以为次第也。初人又四。一明现德则出法师相貌。谓有此相貌即是法师也。药王当知下第二出成法师往因。即是明法师过去德也。成就大愿者明寻此人既供养多佛应生净土但成就大愿故来生人间耳。药王若有人问下第三明此法师未来世果。此人既现在弘宣大乘。过去殖因久积故必定成佛也。何以故下举现因释当果也。是人一切世间下第四劝物供养。以具出法师三世功德。则是无上福田初心之佛。故应以佛供养而供养之。又弘于佛道宜设以佛供。何况尽能受持下第二明上品法师。此人文理俱备故称尽能受持也。若是善男子下明佛灭度后二种法师。亦前明下品次辨上品。此二品与前二品异者。前约弘法广略以分二品。今约为人少多以分二品。则如来使者。宣转教命为使义也。如来所遣者。流通得其旨趣。必可委之以理为所遣也。行如来事者。佛以益物为事。弘说有益为行如来事也。何况于大众中下第二明上品法师也。药王若有恶人下第二通明信毁。就文为二。初明毁之得大罪。后明信之得大福。所以明信毁者凡有二义。一者如来出世欲示众生罪福二门。故大品云。若不说魔事魔罪则是众生恶知识也。二者上明二种法师宣通正法之时。不应轻毁宜须供养。毁持经人罪重佛者。泛论罪福凡有二种。一者约心二者约境。约心者。重心则罪重轻心即罪轻。若尔重心毁佛则罪重。轻心毁佛则罪轻。持经人亦尔。不应言毁佛罪轻毁持经人罪重。二者约境。若骂胜境则罪重。毁劣境则罪轻。亦不应言骂佛罪轻骂持经人罪重。既不约心就境云何释此文耶。有人言。骂佛不作断法意故罪轻。毁弘经人作断法意故罪重。所以然者。由此人弘法。是故被骂此则骂人复毁于法。罪兼二种所以重也。竺道生云。法出于佛。若闻说骂佛是则骂人非骂法。是故罪轻。今受持有我。若毁呰之则是毁人有法乃毁法也。今明佛以离八风无复忧喜。虽复得毁不妨正化。今弘经之人犹是凡夫未免八风。若逢毁呰心则退悔不能弘法。法既不弘便无行法之人。既无行法之人谁复得佛。以断三宝种故罪重也。又弘经人闻毁则妨自行自不得成佛。亦妨化他他又不成佛。则罪之大矣。佛闻俱不妨自行化他故罪轻也。药王其有下第二叹弘经人福重也。以佛庄严而自庄严者。佛以正观之法庄严于人。通经之人亦入正观故以法严人。又佛住大乘用万德而自庄严。弘经之人行与佛应。亦随分具佛万德也。则为如来肩所荷担者。如来荷担于法。持经之人既其弘法。佛以恭敬于法。既担所弘之法亦担能弘之人也。就偈颂为三。初二偈颂第一二世弟子劝供养两种法师兼自受持。次十三偈颂上二种法师。后一偈叹法释成美人。就初两偈又开二别。第一偈上半明欲成就自然智者此是无功用智也。第二偈明一切种智慧者此明二种智。一切种智照有智也。慧者一切智照空慧也。若有能受持下第二十三偈又开两别。初七偈颂两世法师。次六偈颂前信毁。就前又二。初四偈颂佛在世二种法师。次三行颂佛灭后二种法师。就前又二。一行颂下品。三行颂上品。佛灭后亦二。二行颂上品。一行颂下品。次颂信毁亦六行。二行颂毁之得罪。四行颂敬之得福也。供养持经人胜佛者。亦不就福田及心。但得供养称叹则增进自行化他。佛则不尔故过佛也。而智度论云供养十方补处菩萨不及佛者。此约福田优劣判也。尔时佛复告药王下第二段所以有此文来者凡有四义。一者上来叹人今则美法。以叹人美法成流通之义也。二者上叹人明人为法师。今美法以法为法师。欲释成法师品有二种法师义故有是文来也。三者上叹人弘经得无量福。今美法则生无边慧。以福慧具足流通义成。四者上正叹人弘经今示弘经方法。释成上弘经之义也。亦有长行与偈。长行有三。一叹所弘之法。二明弘法之方。三明弘经利益。此三即是次第。初门有五。一约法叹。二就人叹。三约处叹。四约行叹。五明得失显成叹义也。我所说经典无量千亿者。谓华严已后灵山之前诸教非一也。已说令说当说者略举三说摄一切教也。已说者法华之前一切大小教也。今说者谓法华也。当说者谓法华已后涅槃之流也。而于其中此法华经最为难信难解者。法华之前大小分流其言易信。法华之后三一已会亦非难解。此经开方便门显真实义。反三之始归一之初。于昔执异之人故成难信难解也。始不受为难信。终不悟为难解。又破三归一斥短明长名为难信。非三非一不短不长目为难解也。此经是诸佛秘要之藏不可分布妄授与人者。此经明二权二实。言约理周故称为要。昔来隐而不传目之为秘。如人妙宝蕴在于内故名为藏。既称秘要之藏故不可妄授与人也。诸佛世尊之所守护乃至未曾显说者释上秘要之藏也。所言守护者。然法相寂然不须守护。非器妄传则便破法。以防于破法之情故言守护。而此经者如来现在犹多怨嫉者释上不可分布妄授与人也。一切群生处处染着。大乘处处破之。与世相违故称怨也。况灭度后者。佛在世时众生烦恼犹薄尚不信受。况灭度后颠倒厚重而能解也。药王当知下第二寄人叹。凡有五叹。一者为佛衣所覆。注经云。以一极为衿带无断常之飘落。解从佛所来。故曰以佛衣覆之。又为他方下第二佛护念叹。以弘经人行与佛应故为佛护念。令外恶不侵为护。内善得生为念也。是人有大信力下第三内善成就叹。信于三乘名为小信。今信一乘称为大信。初有信力次起大愿。则菩提心名志愿力。次修菩萨行谓诸善根力。此三则次第也。当知是人与如来共宿第四叹共宿有二种。一者自行论共宿。一乘之理是佛栖止。弘经之人亦住其中。故言共宿。二者化他共宿。佛以生死为长夜。应迹居生死中为物说经为宿止。此人能入理弘经参乎应迹谓共宿也。则为如来手摩其头者第五叹。父母念子故手摩其头。持经之人既是佛子。理应重爱。注经云。手摩表弘法人得宿止也。头表其行高也。又释佛以一乘智手摩其心顶劝其受持。故言手摩其头也。药王在在处处下第三寄处叹。前明在人则人尊。今辨在处则处贵也。不须复安舍利者法华论云。此经具说三种佛菩提。故十七名中一名坚固舍利。如来真如法身于此经中常不坏。故不须更安碎身舍利也。药王多有人下第四约行叹。就文为四。一法二譬三合四释。法说二对。初明善行不善行一对者。若未闻法华开权显实。未精识道之权实。则行菩萨道犹自回惶。或谓进成佛道。或可退住二乘。故不善行。以得闻此经有一无三。直进不退故名善行也。又未闻此经开权显实。则未识二慧不能化物。不名善行。与此相违名善行也。又不闻此经明身权身实。则不深厌生死欣乐佛身。亦是未善行义。与此相违名善行也。其有众生下第二对明近菩提不近菩提。梵本具足。今翻译者略故但有于近也药王譬如有人下第二譬说。此譬但有二意。一明去佛远。二明去佛近也。譬如有人者求佛道人也。渴乏者求佛之志其心猛决如渴思水也。于彼高原穿凿求之犹见干土去水尚远者。今须进退论此义。一者就法华之前明去佛道远义。二就法华自论远义。就法华前论远义有二。一者于二乘教中求佛去道远也。故大品云。以声闻经求菩提者名为不黠也。二者三藏后诸大乘经未废二乘者。于此教中求佛道亦有远义。以此教中明大乘。乃与法华不异。但未废二乘。则始行菩萨犹未精识权实。又犹有回遑之望。则求佛之心不决定。约此一边则有求佛远也。施功不已者闻法华经生闻慧也。转见湿土者于此经生思慧也。遂渐至泥者于此经生修慧也。其心决定知水必近者。既生三慧知佛性水必定近也</p>
<p>问。法华论何故水譬佛性耶</p>
<p>答。正言水隐地下如佛性之不显。故水譬佛性也。竺道生及注法华经云。此对小乘教求佛故知去佛远。就法华教求佛故去佛近也。二者就法华经自明近远。若禀法华未生三慧则去佛为远。若生三慧此则为近也</p>
<p>问。何故就法华教论近远耶</p>
<p>答。但明一高原求水有近远。只是一法华教求佛有近远也。高原者譬法华教也。法华教于二乘为难信。故称高原。又取佛道难得为譬。所以言于高原求水也。穿凿求之者谓书写受持如穿凿也。犹见干土去水尚远者未生三慧故去佛远也。施功不已者。读诵解释如说修行深求法华发生三慧故去水近也。菩萨亦复如是下第三合譬。亦得就二义释之。一者未闻法华不生三慧故去佛远。若闻法华发生三慧去佛则近。二者虽闻法华未生闻慧犹名未闻故去佛远。若闻法华发生三慧故去佛近也。所以者何下第四解释也。三菩提皆属此经者。此经明三佛菩提故三佛菩提皆属此经。又三佛菩提皆从此经出故皆属此经也。此经开方便门示真实相者。开二种方便示二种真实。昔不言二种是方便故名方便门闭。方便门闭则不得示两种真实。今说二种是方便则方便门开。方便门开故得示二种是真实也。是法华经藏深固幽远无人能到者。二权二实蕴在此经名之为藏。渊渊难测为深。古今不改为固也。求之芒然为幽。探赜所不及为远。十住未明名无人能到也。今佛教化者为释疑。疑者云若无人能到众生云何得解。是故释云为教化菩萨故开示之令得信解也。药王若有菩萨下第五寄得失以称叹也。惊疑怖畏者。非处生惧为惊。以一往闻无三乖其本情为惊。讵是佛说耶故疑。若无三即谓谤法故怖。一向不敢决为畏。心有所惧名怖。畏者面怖也。菩萨名新学二乘称增上慢者。声闻谓已满足是故名增上慢。菩萨直已昔不闻今忽闻之不谓已足是故称新。又有此文来者。未来有如此相者莫为说法华经。当为说三乘教也。药王若有善男子下第二示弘经方法。文有四句。一者请说方。是善男子下示说方。如来室者下释说方。安住是中下结说方。慈悲有覆荫之功。喻之如室。忍辱止于嗔恚恶容。如衣之蔽丑。空是安神之所。如坐是安身之处。此之三门即是次第。大悲拔苦大慈与乐。盖是种觉之洪基弘道之本意。欲说妙法宜前建此心。是故第一明入如来室。此诫菩萨莫为利养名闻势力徒众。但起慈悲心为物说法也。既于恶世欲弘善道必多留难。宜应忍之。故次明着忍辱衣。慈悲外荫和忍内安。若无空观虚明则二行不成无由悟物。是故次说毕竟空坐也。不懈怠说法者。上谓意业今身口业也</p>
<p>问。净名经云。慈悲心为女。毕竟空寂为舍。四禅为床坐。与今何故不同</p>
<p>答。二经各有一义。彼明慈悲有养育之能化适之用故喻之如女。今取其拔苦与乐之功在荫盖故譬之如舍。彼明毕竟空至虚无累能障非法风雨故喻之如舍。今明重玄憺怕可以栖卧于神故目之为坐也。药王我于余国下第三明利益。以识所弘之教复达弘教之方便感嘉瑞。则是利益。所以举灵瑞者。奖劝弘经人故也。凡有四事。一遣化众。二遣实众。三见佛身。四还得忆法。遣化众者。供养法师故。引导实人故。权护法师故。遣实众者亦具三义。复令实众得利益故。时时见佛身者。弘经之人若常在正观则常见佛身。故华严云。一切法不生一切法不灭。若能如是解诸佛常现前。但行人不能常在正观故。时时得见佛身。偈为三。初一行总标奖劝。第二十五行半偈正颂长行。第三两偈结叹说法之人。就第二中颂上长行三段即为三。初四行颂叹法。上叹法有五。今但颂第四寄行称叹。上长行寄行叹有四。法譬合释。今但颂譬合二事也。决了声闻法者。昔未开权显实则未知声闻非是究竟。今开权显实定知声闻非是至极乃是入大乘之方便耳。言经王者。此经于今昔权实开合自在故称为王。又独一无二亦是王义也。若人说此经下第二四行半颂弘经方法。若我灭度后下七偈颂第三感于灵瑞。上文有四。今开为五但不次第。初三行颂第一遣化众。次一行半颂第三见佛身。次半行颂第四还得忆法。次一行重颂第三得见佛身。次一行颂第二遣实众也</p>
<p>　　见宝塔品第十一</p>
<p>释此品不同凡有三说。第一河西道朗等云。从此文去是第二大段明一乘果。次光宅法师云。此品犹属前章。为证上所说不虚故来。次印法师明。此品具兼二义。一者证上所说不虚。二为开后寿量之义。今同第三证前开后。而以开后为正。所言证前者。证上开权显实不虚义也。所以须证者。一为断疑心。众中犹有疑心。如闻大通智胜佛说时亦有生疑者。是故今须证说断彼疑心。二者为已信之人增长善根令不退转。如华严中七处八会说法既竟十方菩萨来为作证。彼以菩萨说故菩萨来证。今以佛说故佛来证也。言开后者。此经初后二分略有十事不同。一者化主不同。说初分经但以释迦一佛为化主。说后分经则有多佛。谓十方分身及过去多宝。所以然者。说初分经但明所乘之法未论能乘之人。故不须多佛。说后分经正论能乘之人。故须明多佛。集十方分身欲显本一迹多。开于宝塔示真实应灭。是故初分经但明一佛。后分经辨多佛也。二者说处净秽异。说初分经在秽土中。明后分经居净土中说。故法华论云。示现国土无上故现多宝塔。所以然者。说初分经未集分身故不变净。说后分经普集分身所以变净。又说前分经虽开乘权乘实犹覆身权身实。众生心垢一半犹自未净故土犹秽也。至后分经俱弊二权双开两实。则心垢悉除故国土清净也。三者说处空有异。说初分经在于灵山有处。说后分经能化所化并升虚空。所以然者。说初分经宝塔未现故在地说法。后分经宝塔升空故处空说法。又说初分经未辨佛身无生灭。由明有生灭故在有处。说后分经显法身如虚空。方便有生灭故升空说法也。四者徒众异。说初分经菩萨众少。说后分经受道众多。所以然者。说初分经但为三根声闻未正为菩萨。故菩萨众少。说后分经欲显释迦成佛已久。故明涌出菩萨众多显释迦成佛已久。又明法身果德令菩萨修习取证。故辨菩萨众多。又说初分经有三乘杂众。说后分经但有菩萨众。所以然者。说初分经正会三归一故列三乘众。说后分经会三已竟故但令菩萨修因证于佛果。故但有菩萨众也。五者时节异。说初分经时节即短。说后分经时节即长。所以然者。说初分经未明涌出菩萨问讯于佛故时节即短。后分经明涌出众多故问讯时久。又明问讯时久显涌出众多。以涌出众多显释迦成佛来久。初分未辨斯义故不辨时长也。六者请主异。说初分经声闻为请主。说后分经弥勒为请主。所以然者。说乘权乘实正会三归一。令声闻人回小入大。故声闻为请主。说后分经明身权身实。使穷学菩萨得证如来无生法身。故弥勒为请主也。七者说法异。上说所乘之法今说能乘之人。说所乘之法但明释迦一期始终教门。说法则略。能乘之人自从过去得道之初乃至穷未来劫一切诸教故说法则广。八者利益异。说乘权乘实但令声闻回小趣大入于十信。谓浅益也。又得益则少。说身权身实令无数菩萨得十二种甚深之利。又得益则多。所以然者。说初分经但开乘权乘实犹覆身权身实。故利益则少。说后分经俱废二权双显两实。故教不纤隐理无毫翳。故应得道者皆并领悟。是故得益者多也。九者瑞相异。是前分略明三瑞。但至万八千土。后分广明八瑞。现瑞处广。一一方四百万亿那由他国。十者功德异。前略叹持经之善。后广辨格量之福也。言见宝塔品者凡有二义。一者据事而言。宝塔从地涌出大众睹见。因事立名。二者宝塔涌现显法身无生灭方便有生灭。欲令大众因此悟解。故称见宝塔。品开五段。第一明宝塔涌现。第二释现塔意。第三次明开塔。第四二佛分座共坐。第五命觅持经之人。此五即是次第。初文大明形声二事。细分十句不同。一者明宝塔出时。二明宝塔现方。三辨名字。四明形量。五明出处。六辨住空。七明庄严。八明至处。九叙供养。十明出声也。尔时者明塔现时也。有人言。宝塔来意为欲证经。非今始涌出。应在广说之前。何以知然。前放光动地召集有缘。若当一人不集。众生受道缘则不具。是以得知应在略说之后广说之前三请中央。乃至普贤妙音亦并前来。以略说一周如来则止。若列其事则隔绝经文义势不次。是故待詶请广说。乃至流通竟方得列之。今谓此事难知。若在前列则有二过。一者夫论证说要待说经竟。是故华严及普贤观等经皆在后证说。若在前者不成证义。二者宝塔涌现为开身权身实。前但辨乘权乘实故不应涌现。故知在后出也。设令前出亦未得发声印证。以未说法华平等大慧。何由得唱如是之言耶。又依普贤观亦最后出。为证行者罪灭故来。则知证说不在初也。今言尔时者。一开法身时。二证说时也。佛前者第二明塔现方。欲证佛说故现佛前。欲开佛二身故在佛前也。有七宝塔者第三列塔名字。所以明塔涌现者凡有三义。一者依法华论云。所以明塔者示现如来舍利住持故。二者多宝誓愿为证说不虚。三者小乘之流谓佛毕竟无常。是故起塔。今塔涌现佛遂不灭。则知生灭是方便不生灭为真实。为此因缘故明现塔。余经但辨证说不虚。不欲开身权身实。故不以塔为证也</p>
<p>问。何故十方分身佛集但有一塔现之</p>
<p>答。法华论云。存略故也。略者多宝如来身一体示现摄取一切佛法身故也。高五百下第四叙塔形量。五百表法身无生灭。二百五十表应迹有生灭。以实胜权故相挍一倍。从地涌出下第五明塔出处。昔以权覆实故权教如地。今废权显实如从地涌出。又昔执迹迷本。以迷执为地。此执将倾故如地裂塔现也。住在空中者第六住处。明佛法身住于实相虚空。如普贤观经云法身住常寂光土也。种种宝物下第七明塔庄严。表法身众德所成也。五千栏楯譬总持众多。龛室千万谓种种法门度人无量也。无数幢幡谓六神通也。垂宝璎珞四摄法也。宝铃万亿四辨八音也。四面出香者戒香普勋四生也。其诸幡盖七宝合成者。明一一诸德皆为众德所成也。高至四天王宫者第八明塔至处。旧云表说四谛理尽也。三十三天下第九明供养塔。表三十心十地内外凡圣等崇仰法身也。尔时宝塔下第十明出声。向现灵塔容谓意识不存。今大音既发者则知法身不灭也。又欲证上所说不虚故发声也。平等大慧者。如来之慧不一不三绝缘绝观离一切高下取舍断常诸边。故云平等。此是体平等也。而说因果权实皆是法华妙用。诸用之中正明果用。唯有一果故果慧平等。所以然者。题称妙法。唯佛果为妙因行未妙。故正以果慧为平等大慧也。因中随分有妙亦随分有平等也。再称如是者明开权显实二事俱不虚也。尔时四众下第二明现塔意。又开两别。初疑问次佛答。疑问为二。初大众疑二大乐说问。大众有二疑。一疑有塔二疑出声。问亦二也。文处易知。尔时佛告下第二答。就文为三。一明多宝因中誓愿时以詶其二问。二从彼佛成道灭度时下即显有塔因缘詶其二问。第三从今多宝下明今日涌现时正答其二问也。佛答云多宝有大誓愿乃至为证明者。释论第七卷云。解请佛云。诸佛无人请者便入涅槃。如法华经中多宝世尊无人请故便入涅槃后化佛身及七宝塔证说法华一时出现。亦如须扇多佛弟子本行未熟便舍入涅槃留化佛一劫以度众生。相传云。多宝成道时无大机感不得说此经而取灭度故说此经处皆出证明。释论对此意也。而经云菩萨时有誓愿者。无妨因地缘事发愿。或一化众生无大机不闻此经故发斯愿。则因果及经论俱不相违具二义也。是时大乐说下第三次明开塔。所以须开塔者。向虽亲承音旨。未若睹形生信。故须开塔现形成信弥笃。则是开方便门示法身真实。就文为二。第一普集分身为开塔之缘。第二正明开塔。所以普集分身者。欲辨本一迹多也。所以然者。释迦与诸佛互指为分身。即知彼此皆非实佛。别有统一之本为妙极法身故垂净秽等迹。则知法身不二迹身不一也</p>
<p>问。释迦何故指净土佛为分身耶</p>
<p>答。净土佛妙尚是应而非真。则显释迦秽身弥是迹而非本。所以俱集净土分身之佛有其深旨也</p>
<p>问。何以得知二佛俱非真实以显法身非净非秽虚空之身乃为真佛耶</p>
<p>答。睿师传罗什解云。分身明其不实。则知二佛非真。不二为实。又理数应尔。但应直开宝塔。何因普集分身。故知托多宝之愿欲显不二之本不一之迹。所以集分身耳。法华论云。示现无量佛者示现彼此佛所作业无差别。故说集分身佛。又开为二。初明集分身佛之缘。二正明分身佛集。二章各四。初四者。一者神力发引令大乐说问。二佛答。三重问。四如来放光召集也。初以神力故问者。将说法身大事故受大乐说之名。及以神力加之然后问也。佛告下第二佛答也。大乐说白佛下第三重请。前欲见多宝即欲识法身无生灭应身有生灭也。今欲见分身佛者欲了本一迹多故也。本迹之义无穷略而论之。不出法身无生灭应身有生灭及本一迹多。故此品始末但显斯两义。尔时佛放白毫一光下第四正明召集分身。前四章是皆远缘由。今是近缘由也。就文亦四。一者放光遍照十方。二者叙十方诸佛来意。三者变秽为净。四者十方佛集开宝塔。初文有二。前明光照一方。次例余九方。所以放白毫光者。上显乘权乘实今显身权身实。昔二权覆两实喻同垢暗。今俱废二权双开两实。义既明显故以白毫表之。故但放白毫光也。上明所乘之法不二。今辨能乘法身唯一。故但放一光。法与人俱是中道故俱放眉间光也。既是中道即俱妙故有妙法妙人也。次例余九方如文。尔时十方诸佛下第二明十方佛欲来之意。而言欲见释迦及多宝者。由十方佛集得开二义。一开释迦本一迹多。二开多宝真常应灭。时娑婆世界下第三明变净。所以变净者。此是世界悉檀。为待宾故庄严土也。释论第十卷云。如人请贵客则庄严处所。家主则庄严一家。国主则庄严一国。转轮圣王则庄严四天下。梵王则庄严三千土。佛是法王则庄严十方也。二者表众生执迹迷本之心应净故明土净。三者欲以依果显于正果。诸佛依果本是秽土今还清净。则知秽是权土净是实土。欲显正果生灭是权身不生灭是实身也。法华论云。云现一切佛土清净者。示现出世间无漏善根所生也。非世间有漏善根所生</p>
<p>问。何故三变土耶</p>
<p>答。若一变者时众则不觉土旷佛多。今欲显土旷佛多令起信敬故三变也。二欲表三根之秽而得净悟也。又表三乘之秽皆除显一乘之净如净土也。又表彼此无量土同为一佛土彼此无量身同一法身也</p>
<p>问。亦得分身佛表三乘为一乘不</p>
<p>答。亦得也。本是一佛分为多佛。本是一乘开为三乘。今既集分身之佛皆是一佛。亦会三乘以归一乘也。就文明三变土即为三别。初文为二。一明变土二辨佛集也。无大海山林者。欲辨同成一法座客受佛菩萨也。法华论云。所以无秽者。示现一切佛国土平等清净故。言多宝者示现一切佛土同体实性故。十地论云。一佛土摄一切佛土者。以诸佛土同体故也。移诸天人者无缘众生不得闻也。是时诸佛各将一大菩萨者第二明佛集。但将一菩萨来者凡有二义。一法身之果无二。法身之因亦一也。又将一侍者来。为欲遣信开塔之用。即表诸佛云集欲开一法身用。故但将一人来也。各到宝树下者欲树立法身义也。皆坐师子座者。今显法身不畏众生起于疑怖。同上今我喜无畏也。次两变土如文易知。尔时东方下第四十方佛集欲同开塔也。就文为二。初说结佛集。次诸佛欲同开塔也。是时诸佛下第二文也。彼某申佛与欲开此塔者。此明诸佛同欲开宝塔现多宝身示于大众令知法身不灭。不必如僧中羯磨与欲也。又大集经二十一卷云。南方金刚藏佛答彼菩萨云。北方释迦牟尼欲为大众说法。为破大慢遣使从我索。欲我今与之。次西方东方皆亦尔。似僧事与欲。十方佛虽各为化主。一时共为佛事。亦得少分同僧。但不恒尔故异僧事也。尔时释迦牟尼佛见所分身下第二正明开塔。就文为四。一释迦升空。二大众起立。三正明开塔。四大众睹见赞叹供养。初二如文也。于是释迦以右指者第三正明开塔。右指谓手之便即是方便智用。说教化物事便。华严法界品云。安住长者开栴檀塔见过去佛皆不灭度。即是显法身无生灭也。法华论云。破三种无烦恼人染慢颠倒。一者信种种乘。二者信世间涅槃异。三者信彼此身异。为对此三种染故说三种平等。一者乘平等。与声闻授记唯有大乘无二乘故。二者世间涅槃平等。以多宝如来入于涅槃世间涅槃彼此平等无差别故。三者身平等。多宝如来已入涅槃复示现身。自身他身法身平等无差别故也。尔时四众下第四大众睹见称叹供养也。尔时多宝佛下第四明二佛共坐。就文又四。一多宝要释迦就坐。二释迦坐其半座。三大众睹见念欲升空。第四释迦接在虚空。此四文处易知。所以二佛同坐者。正欲以多宝显释迦也。多宝灭既不灭不灭示灭。释迦双林唱灭义亦同然。又多宝灭既不灭不灭示灭。即显释迦不生而生生而不生。以多宝出现欲显释迦实无生灭方便生灭。故要释迦共坐也。所以多宝欲显释迦者。正为禀释迦教人执释迦实有生灭故。举多宝以显释迦。破执释迦生灭病也。分身佛亦尔。以禀释迦教人正谓释迦是实佛故。集分身以显释迦。明净土佛尚是迹而非本则知释迦是应而非真。法华论云。二佛共坐者为显化佛报佛法佛皆为成大事故也。此欲明诸佛同心共显大事故共坐也。大事即是法身。以大音声下第五命觅弘经人。就文为二。一者长行二者偈颂。偈文为二。一者颂诸佛来意。二颂命觅弘经人。所以颂诸佛来意有二种义。一者时众虽睹多宝涌现分身佛集并未达来意。故今释之。二者将欲命觅弘经人故。前叙二佛来意以高励下。释成命持经意。初文为二。一释多宝来意。二释分身集意。二佛各为三义故来。释多宝来意有三。初一行半以高励下故来。次一行偈显法难遇故来。次一行偈举佛本愿故来。释成上二义。又我分身下第二释分身集亦有三意。初一行明为听法故来。次半行欲开宝塔显真常应灭故来。各舍妙土下第三令法久住故来。就文又三。初一行半标为法久住故来。次五行释为法久住故来。后半行结法久住故来也。告诸大众下第二颂命觅弘经人。颂多宝佛明过去世佛弘法华。颂分身佛明现在世佛弘法华经。今命诸菩萨弘经即辨未来佛弘经。此即三世诸佛共弘此经</p>
<p>问。何故现在十方佛集过去但多宝一佛耶</p>
<p>答。法华论云。以略摄广故但明一佛。即略摄一切佛也。又颂二佛来即辨所弘之法。今命弘经即辨能弘之人。以二佛来辨真应二身。故有所弘之法。次明能弘之人凡有四命四释。初一行半正命。次两行释命意。言当知此意者有二种意。一欲显诸佛流通法故来。二欲显真常应灭本一迹多。意在于此故言当知此意。诸佛子等下第二一命一释。初一行命次四行释。诸善男子下第三一命一释。初一行命。次十九行举六种难事解释。开为七别。初五行明广说难。次二行明书难。次两行明读难。次两行明为一人说难。次三行明问难。次三行明持难。后两偈叹教释成六难</p>
<p>问。现见世间持法华经者无量。何故有此六种难也</p>
<p>答。有六种人不信法华。一者贪着五欲见小乐而忘大乐故不信法华。二外道人执着诸见不受离见之法。三小乘人执权迷实不信一乘。故智度论云。五百部闻毕竟空如刀伤心。况闻有一无三也。四执此经是无常教人闻法华常不生信受。五执此经是覆相常闻说显了常不生信受。六有所得人执着此经决定是常闻说非常非无常不三不一无依无得不生信受。若然者古今南北信解者少。经唱六难言不虚也。诸善男子下第四一命一释。初一行半命。次六行叹持经利益释命也</p>
<p>　　提婆达多品第十二</p>
<p>所以有此品来者。见塔品既证前开后具于二义。今亦然矣。言成前者凡有二义。一者远来意。此经开方便门示真实相。开一切方便示一切真实。但方便有二种。一顺方便谓诸佛菩萨。二违方便如调达善星。自上以来开顺方便其义已竟。如满愿实是菩萨方便示为小乘。释迦是果德方便示有生灭。今次开违方便用亦有二人。一调达谓人为违方便。二龙女谓畜生为违方便用。故顺方便真实有因果两人。违方便用有人畜二种也。二者上品明过去多宝自来证明法华。今此品释迦引调达为证明。由调达过去世为我说法华经今得成佛。是故法华功力深重宜须信持。故上是引他证。今引自证。是以两品相次来也。又上四番命持经。今叹经三力释成四命。三力者。引提婆达多证有成佛力。龙宫众集证经有广大力。龙女成佛证有速疾力。以经亲有三力故宜应信持。是故引三力释成四劝。所以有此品来也。次生后者凡有四义。一者上以多宝不灭示灭。显释迦方便生灭实无生灭。今复举调达例显释迦。调达非恶示恶。故恶是方便。善为真实。类显释迦不生灭示生灭故生灭是方便不生灭为真实。故上以他佛显于释迦。今引他菩萨显于释迦。是以两品相次来也。二者为成信义故来。如涅槃师子吼品说。云何为信。信如来毕竟不生灭。信提婆达多终不破僧。涅槃既两事相次。今亦然也。故说此品以违顺相对故二品相次也。三者然流通劝信皆是为始学耳。若深行人无劳劝也。今为接恶人自轻己身不敢学大法。是故今说调达虽是恶人得闻大乘受记成佛。故应须学之。四者根缘不同适时而说。以众中应闻此品得悟故应机说之。提婆达多是斛饭王子。提婆此翻为天。达多言热。以其生时诸天心热故名天热。所以然者。诸天知其造三逆罪破坏佛法。见其初生心生热恼故因以为名。此品叹经三力即为三段。一成佛力二广大力三速疾力。由提婆达多说经遂致作佛。故经有成佛之力。由文殊说法华经无量无边众生并得悟道。故叹法华有广大力。龙女闻经现身成佛。故叹此经有速疾力。所以叹此三力者。为成命觅弘经人故也。今从初作名故云提婆品。初章有四。一明提婆过去世事。二结会古今明现在世事。第三为提婆授记明未来世事。第四称叹此品利益。初文二。前长行次偈颂。长行又三。一明释迦积劫求经。二辨仙人施法。三明释迦报恩供养。初又三句。第一明过去受种种身常求法华。于多劫中下第二别作国王求无上道。此中前明求果。为欲满足下次明修因。修因之中初总明欲满六度。勤行布施下略辨檀度。檀度之中初明外施。头目已下次辨内施。时世人民下第三正明求法华经时。时有仙人下第二仙人授法。王闻其言下第三为法勤苦报恩供养。七偈半颂上三章即有三别。初两偈颂王求法。次二偈颂仙人授法。次三偈半颂王报恩。佛告诸比丘下第二结会古今明现在世事。告诸四众下第三为提婆达多授记明未来世事。提婆为释迦本师。今翻为授记。则知师弟子方便无定。违顺等用亦适时为物。小乘经明提婆堕无间狱竟后成辟支佛。然今大乘中明未来成佛。然既随缘违顺。亦适时大小也。二十中劫者。然大劫有三小劫亦有三。杂心文但说小劫以为中劫。善星经云十八小劫为一中劫也。佛告诸比丘下第四明说此品利益。所以偏言闻此品不生疑惑者。小乘经中明。调达教世王杀父。汝若杀父我杀瞿昙。便有新王新佛不亦快乎。调达自造三逆。复教他造逆。则是极恶之人。今遂言是过去善友未来成佛。学小乘者莫不惊疑。是故偏云不生疑惑。又外国诸小乘人不信方等。皆言是调达所作非释迦说。今劝信调达即是劝信大乘也。不堕地狱者。依成实论明四轮治于八难。今明一念信法华经不疑此品具离八难不堕地狱离三涂难。生十方佛前离佛前佛后难也。常闻此经离世智难。若生人天中离聋音难。若在佛前莲华化生离边地长寿天难。于时下方第二叹经广大力。又有七句。一智积请多宝还本土发起论端。佛告智积下第二释迦止请也。尔时文殊下第三明文殊来。序品文殊在座。今品称从海宫来者。据事而言。例如涅槃文殊初虽在席寻与纯陀相随而去至大众问品与纯陀共来。今亦然也。初分开经既竟。或可往海宫化道。今欲赞经功能及问安乐行故复来也。据理而谈者。文殊本停鹫岭而忽在龙宫。可谓虽去而住不往而来也。智积问文殊下第四正问也。文殊师利下第五答。初明文殊化直往菩萨。本声闻人下明化回小入大菩萨。尔时智积下第六智积称叹也。文殊师利言下第七推功归于法华。即是赞叹经力。智积问下第三明龙女成佛叹经速疾力。亦有七章。一问。二答。三设难。四龙女来。五身子难。六龙女举譬答。七明时众悟道。文殊师利言下第二文也。于刹那顷发菩提心得成佛者。伽耶山顶经明有四种发心。一初发心谓入初地。二行发心二地至七地。三不退发心谓八九地。四一生补处发心谓第十地。龙女发心成佛是第四义也。然十信菩萨亦能八相成道。位不可知也。又适化无方可有四句。一迟方便。如十劫坐道场。二速方便。龙女刹那成佛。三亦迟亦速。如释迦六年形此二种是也。四非迟非速。如净土中成佛。不论迟速又四句。一男身成道。则释迦之流。二女身成佛。别有经云佛出女国作女身成佛。三亦男亦女。则龙女是也。本是女变为男。四非男非女非天非人。如净土成佛。又三句。一出家成佛。如释迦。二在家成佛。如智度论云天王佛是。故不须钵及袈裟。则调达成佛号天王佛是也。三者俱非。谓净土佛。又三句。一童真成佛。龙女是也。二非童真成佛。释迦是也。三俱非净土中佛。所以如斯不同者。良由体无碍之道故有无碍之用。适无方之缘应无穷之益。若然者不应疑云此品非佛说。盖是有限之情局无方之化耳。智积菩萨言下第三作难也。言论未讫下第四龙女来。尔时舍利弗下第五身子作难也。尔时龙女下第六龙女举喻总答二人难也。尔时娑婆世界下第七明时众悟道得益</p>
<p>　　持品第十三</p>
<p>此品来亦具二义。一者成前二者开后。言成前者。宝塔品偈文四番命持。提婆达品叹经三力。亦是劝持。今菩萨声闻应命持经故有此品。言开后寿量者。以菩萨声闻各明住于忍力者恐闻远寿心生惊疑故逆遮之也。所以应命者有四。一欲上报佛恩。二欲增进自行。三欲将劝余未弘宣亦令传化。四既是菩萨欲利益众生。故有此品来也。为秉持此经以化物故名持品也。品开为五。第一二万菩萨发誓弘经。第二五百声闻发誓弘经。三者学无学八千人发誓弘经。四者诸比丘尼发誓弘经。五者重命菩萨发誓弘经。就此五人可为二例。初四人是应佛前命自誓弘经。后一人佛重命弘经。就初四人中初一是直往菩萨自誓持经。后比丘比丘尼是回小入大菩萨自誓弘经。又为三类。初明诸菩萨慈悲深厚忍辱力大能于秽土弘经。二者自余三众迹示劣弱净土弘经。第三诸菩萨住不退地通于净秽二土弘经。初偏举二人者。药王既流通所寄。乐说能发辉涌塔。故为宣持之首。药王流通所寄者。流通乘权乘实也。乐说发辉涌塔者。开发身权身实之端也。尔时众中下第二文也。回小入大菩萨又分二别。初比丘自誓弘经。次比丘尼自誓弘经。初又二。前明无学人自誓弘经。次明学无学人自誓弘经。复有学无学第三文。涅槃云八十。今云八千。或可千字少点故误成十耳。或可别有八十也。然经既会三归一皆成菩萨。而犹言声闻者凡有三义。一者仍本为名。二者虽复悟一不失于三。所以然者。本破三病是故说一。三病既除一药亦息。非三非一故能一能三也。三者即詺菩萨以为声闻。如前云我等今者真是声闻以佛道声令一切闻。声闻于异土弘经者。一者迹示钝根。如前释之。二斥此土难化。三者注经云。菩萨于此土声闻于他土者。欲明一乘既显万流可一国无彼此悟无少大在誓虽异所畅弥同也。尔时佛夷母下第四比丘尼弘经。就文为二。前授记次辨弘经。授两尼记即为二别。初前请记二授记。此经始终授记有二。一不请而授。二请而授。请而授中自有三种。一发言请。如目连等。二心念请。如千二百等。三现相请。如大爱道等。于时世尊下次授记。授比丘尼记最在后者。一依上列众次第。最在后故。二示女人罪垢深重。三欲息世讥嫌故最后授之。憍昙弥者。憍昙是姓翻为埿土。弥者女也。次授耶输记亦两。初请次授也。尔时摩诃下第二发誓弘经亦开为二。前领解欢喜次发誓弘经。尔时世尊下第五重命菩萨弘经。就文为二。初明眼视二诸菩萨发誓弘经。初眼视者。显诸菩萨智慧利根悬得佛意及悬得经旨趣令物信之。如庄周云目击道存故也。是诸菩萨下第二发誓弘经。就文为二。前长行次偈颂。佛今默然不见告敕者。佛虽叹菩萨悬得佛意。而菩萨住谦让门。故言佛不告敕。师弟叹让合论。各据一义也。时诸菩萨下明菩萨重自思惟。佛虽无言我为菩萨。法应上弘下利满愿报恩也。遥见守护者。久知寿量常恒双林非永灭也。偈文为三。初一行总标发誓弘经。次十七行别明发誓弘经。后两行结发誓弘经。第二段中又开二别。第一明菩萨忍恶。第二明忍恶故为物弘经。忍恶中有二。第一明大士忍恶。二释起恶所以。初又二。第一一偈忍三业恶。如害提婆外道是也。恶世中比丘下第二忍口业恶。又开为二。第一起恶之人。第二正明起恶。各有二段。人中二者。是增上慢人即出人。或有阿练若下第二明处。出处摄一切人尽也。而作是言下第二明起恶亦两。第一明恶言谤。第二作善言谤。皆明菩萨能忍。恶言谤者谓毁法谤人。毁法谓是外道论。谤人谓是邪见之人。就文又三。初两行是私处毁法谤人。常在大众中下第二两偈向公处毁法谤人。第三半行明菩萨能忍</p>
<p>问。初既云说外道论义。复何得云自作此经典</p>
<p>答。初云说外道。而外道十八大经复无此说故是自作。但既非内教。理同外道也。为斯所轻言下第二作善言谤。故人中唯有出处谤中不出善恶也。又二。初半行明起谤。次半行明能忍。为斯所轻言汝等皆是佛者。小乘人谓学大乘人明诸法本性寂灭无有二相。便作是言。若众生与佛无二相者。汝应是佛。如世人云汝作此学便是佛也。此言重意轻也。以轻心出此言故名轻言也。浊劫恶世中下五行半第二释毁谤意。恶人所以毁谤者凡有二义。一者外魔来入身中令其毁谤。三行文是也。二者内愚痴故不知小乘是方便执以谤大。二行半文是也。诸城邑聚落下第二一偈释菩萨忍恶故处处为物弘经。后两偈结誓如文也</p>
<p>法华义疏卷第九</p>
<p>时永仁三年交钟七日中原氏女等戮力同志也雕一卷义疏祷工亲得脱夫恩山叠叠碧罗八万之巅德海洋洋苍溟三千之底故会稽曹[女*戒]投衣裳于江水吴郡女子晒屏风于堂床以畴孝行知今志然则玩直至妙乘于江北为即往安乐之指南耳</p>
<p>　　　　　　都干缘沙门　素庆谨志</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 