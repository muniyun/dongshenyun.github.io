<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>首楞严义疏注经卷第五(之二)</p>
<p>　　　　长水沙门子璇集</p>
<p>二旋根归性证五。一阿那律三。一叙悟因由</p>
<p>阿那律陀即从座起。顶礼佛足。而白佛言。我初出家。常乐睡眠。如来诃我为畜生类。我闻佛诃。啼泣自责七日不眠。失其双目。世尊示我乐见照明金刚三昧　或阿泥楼豆。成阿[少/兔]楼驮。皆梵音小转。此云无灭。或云如意。是佛堂弟。白饭之子。多乐睡眠。如来诃云。咄咄胡为寐蛳螺蚌蛤类。一睡一千年。不闻佛名字。故云诃畜生类。常言半头天眼。今云金刚三昧。此显实证。与昔不同。当以意得　二正陈悟旨</p>
<p>我不因眼观见十方。精真洞然如观掌果。如来印我成阿罗汉　金刚三昧所发之用同佛见用。故云精真洞然见十方也　三结酬所问</p>
<p>佛问圆通。如我所证。旋见循元斯为第一　旋其妄见循彼真元。尘见既销。精真洞发一切无碍。岂止障外细色而已　二周利盘特迦三。一叙其因由</p>
<p>周利盘特迦即从座起。顶礼佛足。而白佛言。我阙诵持。无多闻性。最初值佛闻法出家。忆持如来一句伽陀。于一百日。得前遗后。得后遗前。佛愍我愚。教我安居调出入息　周利盘特迦云蛇奴。于路所生。或云继道。性多愚钝。过去为大法师。善解经论。有徒五百。秘吝佛法不肯教人。后生暗钝。以宿善故遇佛出家。五百比丘同教一偈。经九十日不得成就。为治散乱。教数息也　二正陈悟旨</p>
<p>我时观息。微细穷尽生住异灭诸行刹那。其心豁然得大无碍。乃至漏尽成阿罗汉。住佛座下。印成无学　初观息风念念生灭。微细穷尽。生灭无从。息风既空心亡分别。豁然大悟一切无碍。此则岂唯对治散乱。亦乃见息实相矣　三结酬所问</p>
<p>佛问圆通。如我所证。返息循空斯为第一　返生灭息。循无生空。从息发明斯为无上　三憍梵钵提三。一叙悟因由</p>
<p>憍梵钵提即从座起。顶礼佛足。而白佛言。我有口业。于过去劫。轻弄沙门。世世生生有牛齝病。如来示我一味清净心地法门。我得灭心入三摩地　亦云笈房钵底。此云牛齝。牛凡不食亦事虚哨。此人口相如牛之哨也。大论出缘与经有异。教观舌根尝味入道。当得心地一味法门。了味之知从此永灭。故云灭心入三摩地　二正陈悟旨二。一叙观行</p>
<p>观味之知非体非物。应念得超世间诸漏　观此尝味之根。不自体生。不他物生。各犹无生。共岂能有。缘中不得。非缘亦无。了味之知竟从何有。一根既尔。诸根亦然。由是应念得超诸漏　二叙观益</p>
<p>内脱身心。外遗世界。远离三有如鸟出笼。离垢销尘法眼清净成阿罗汉。如来亲印登无学道　根复故内脱。尘销故外遗。内外既亡。孰为三有而可处耶。故云远离。想相为尘。识情为垢。二俱远离得无生忍。故云法眼清净　三结答所问</p>
<p>佛问圆通。如我所证。还味旋知斯为第一　旋妄根尘。归真实相。心地法门一时开显。此为第一　四毕陵伽婆蹉三。一叙悟因由</p>
<p>毕陵伽婆蹉即从座起。顶礼佛足。而白佛言。我初发心从佛入道。数闻如来说诸世间不可乐事。乞食城中。心思法门。不觉路中毒刺伤足。举身疼痛　毕陵伽婆蹉云余习。呼恒河神为小婢。非是故心。由过去世为婆罗门我慢余习耳。最初入道。闻佛所说世间苦空无常不净都不可乐。因行乞食。思入此观。忽遇苦缘。故云疼痛　二正陈悟旨二。一叙观行</p>
<p>我念有知知此深痛。虽觉觉痛。觉清净心无痛痛觉。我又思惟。如是一身宁有双觉　念观也。知觉也。因痛起观。观我此身。有于知觉觉此深痛。然虽起观观觉及痛。观清净心。无痛无觉。此根尘念虑妄身心有真净心无。又更观察痛觉之念净心之觉。即成二觉。从何而有。一身二觉应成两佛。故知此觉皆悉虚幻。清净心中一无所得　二明得悟</p>
<p>摄念未久。身心忽空。三七日中诸漏虚尽。成阿罗汉。得亲印记发明无学　有所得心一念不起。名之为摄。当尔之际。能觉所觉能观所观一时俱寂。无分别智即得现前证无生忍。故云身心忽空　三结答所问</p>
<p>佛问圆通。如我所证。纯觉遗身斯为第一　能观所观能痛所痛。寂无一法。故云纯觉遗身　五须菩提三。一叙宿悟</p>
<p>须菩提即从座起。顶礼佛足。而白佛言。我旷劫来心得无碍。自忆受生如恒河沙。初在母胎即知空寂　须菩提云空生。亦善现等。以生时现空心达于空常修空行。故以为名。既云旷劫如恒河沙。便知空寂。岂止今日。方始证得　二明悟旨二。一悟但空</p>
<p>如是乃至十方成空。亦令众生证得空性　以修空观了心空寂。一切依正自他染净乃至十方由心变者。悉皆成空。自行既尔。亦令他人证得空性。此一向空未能具法。故云但空　二悟中空</p>
<p>蒙如来发性觉真空空性圆明。得阿罗汉。顿入如来宝明空海。同佛知见。印成无学。解脱性空我为无上　性觉真空即中道理。以空是如来藏。故满足周遍具一切法。光明遍照法界性故。如摩尼宝随意出生。如大溟渤深广含摄。平等性智达解照了境智一如。名佛知见。虽证于空不为空缚。故云解脱　三结答斯问</p>
<p>佛问圆通。如我所证。诸相入非。非所非尽。旋法归无。斯为第一　初以单空。空于诸相。故云入非。次以重空。空于空相。故云非尽。无亦空也。已上五人依根证入毕　三湛识循源证六。一舍利弗三。一叙宿悟</p>
<p>舍利弗即从座起。顶礼佛足。而白佛言。我旷劫来心见清净。如是受生如恒河沙。世出世间种种变化。一见则通获无障碍　舍利弗云鹙子。亦云身子。心见清净。谓眼识发智。见世出世间一切诸法。无不通达根本元由。斯则得世俗智分别诸法。名为法眼　二明今悟二。一获慧眼</p>
<p>我于路中。逢迦叶波兄弟相逐宣说因缘。悟心无际　迦叶兄弟即三迦叶也。宣说因缘即三谛法。因说生解悟真空理得初果证。即慧眼也。余处即说遇马胜者。或同时所遇。非独一人。经互举耳。既闻因缘因缘即空。即获慧眼见真谛理　二获佛眼</p>
<p>从佛出家。见觉明圆得大无畏。成阿罗汉。为佛长子。从佛口生。从法化生　见觉明圆。即真觉妙明圆满成就。从眼识显。斯由如来开示妙法令我获证。故云从口从法　三结答问</p>
<p>佛问圆通。如我所证。心见发光。光极知见。斯为第一　从于眼识发显智光。智光极处即佛知见。即三智五眼一时具足。故名为极　二普贤菩萨三。一事佛发行</p>
<p>普贤菩萨即从座起。顶礼佛足。而白佛言。我已曾与恒沙如来为法王子。十方如来。教其弟子菩萨根者修普贤行。从我立名　行弥法界曰普。位邻极圣曰贤。河沙佛所为法王子。诸佛弟子发我行者皆名普贤　二行成起用二。一指体略标</p>
<p>世尊。我用心闻分别众生所有知见　心闻即耳识发明也。从于耳识得真圆通。入法界理。生灭识灭寂灭现前。境智相冥一体无二。还于心闻起用。分别众生知见。可发明者即现其身　二约机广释</p>
<p>若于他方恒沙界外。有一众生心中发明普贤行者。我于尔时。乘六牙象。分身百千皆至其处。纵彼障深未得见我。我与其人。暗中摩顶。拥护安慰令其成就　既以心闻。合法界体。境智无二。故法界中所有众生心中发明普贤行者。无不了知。无不起应。冥显二机皆获其益　三结答所问</p>
<p>佛问圆通。我说本因。心闻发明分别自在。斯为第一如文　三孙陀罗难陀三。一叙承尊教</p>
<p>孙陀罗难陀即从座起。顶礼佛足。而白佛言。我初出家从佛入道。虽具戒律。于三摩地心常散动未获无漏。世尊教我及俱絺罗观鼻端白　孙陀罗难陀此云艳喜。兼妻得名。是佛亲弟。前作数息。即约根说。今约观识。缘鼻端白以驻其心。令不散动　二依教修观二。一明观行</p>
<p>我初谛观。经三七日。见鼻中气。出入如烟。身心内明圆洞世界遍成虚净犹如琉璃。烟相渐销。鼻息成白　初观白相。经三七日后见息气犹如烟相。此观成时。身心内发。若身若器一时空净内外映彻犹如琉璃。此则因观生灭息相。观心融明将发空慧遂洞身界。犹在方便未能忘缘。故见其烟变成白相　二明悟益</p>
<p>心开漏尽。诸出入息化为光明。照十方界。得阿罗汉。世尊记我当得菩提　无生空慧既已现前。诸息不生纯是智慧。慧光明照一切皆如。世界众生无非圆妙。由斯漏尽当得菩提　三结答所问</p>
<p>佛问圆通。我以销息。息久发明。明圆灭漏。斯为第一　如文　四富楼那三。一叙宿辩二。一具谈权实</p>
<p>富楼那弥多罗尼子即从座起。顶礼佛足。而白佛言。我旷劫来辩才无碍。宣说苦空。深达实相　富楼那云满。弥多罗云慈。尼女声。得四辩才。旷劫便有。非独今日。苦空实相即权实法也。内秘外现成就众生。累劫如是　二备演法门</p>
<p>如是乃至恒沙如来秘密法门。我于众中微妙开示得无所畏　非今一佛所说法门。河沙佛所闻秘密法。我皆为众宣说无畏。言微妙者。巧以言辞譬喻方便随顺机感也　二明现证</p>
<p>世尊知我有大辩才。以音声轮教我发扬。我于佛前助佛转轮。因师子吼。成阿罗汉。世尊印我说法无上　如来知我有辩才智。遂教我以口轮说法。此则示令不以生灭心行说实相法。故能随说法净即智慧净。随智慧净即其心净也。师子吼者无畏说也　三结酬问</p>
<p>佛问圆通。我以法音降伏魔怨销灭诸漏。斯为第一　内以禅定智慧伏断爱见。外以神通说法降制魔外。则涅槃城存三宝不绝也　五优波离三。一遇佛受教</p>
<p>优波离即从座起。顶礼佛足。而白佛言。我亲随佛踰城出家。亲观如来六年勤苦。亲见如来降伏诸魔制诸外道解脱世间贪欲诸漏。承佛教戒　优波离云近执。即如来为太子时亲近执事之臣也。在家执事。出家亦尔。遂见修行降魔制外断惑成道也。故承如来教以持戒。律中度诸释种先度波离者。盖以初虽随佛后方得度　二因戒获证</p>
<p>如是乃至三千威仪八万微细性业遮业。悉皆清净。身心寂灭成阿罗汉。我是如来众中纲纪。亲印我心。持戒修身众推为上　有威可畏。有仪可象。二百五十各有四仪。复对三聚。故成三千。复以三千。配身口七支四分烦恼。转成八万四千。今举大数耳。杀盗淫妄性元是罪。不待制止。犯即成业。故云性业。余即因过始制。制前犯即无罪。故云遮业。由持戒故不犯诸尘。尘既不生。身亦无得。故身寂灭。我身不有我心何依。根尘既亡心无所有。故亦寂灭。如是诸法一时清净。唯一宝觉。本来无染。真持戒耳。由是获证。言纲纪者结要之处。以能决断重轻开遮持犯。制众行事。令人法高尚为后轨也　三结酬所问</p>
<p>佛问圆通。我以执身身得自在。次第执心心得通达。然后身心一切通利。斯为第一　持戒修身。禁防尘染。观身实相尘自不生。能分别心依何所有。是故身心通达自在　六目犍连三。一遇缘闻教</p>
<p>大目犍连即从座起。顶礼佛足。而白佛言。我初于路乞食。逢遇优楼频螺伽耶那提三迦叶波宣说如来因缘深义　目犍连姓。云采菽氏。拘律陀名。云无节树。优楼频螺云木苽林。伽耶云城。那提云江。缘如舍利弗中和会　二因教通悟二。一获悟入道</p>
<p>我顿发心。得大通达。如来惠我。袈裟着身。须发自落　前闻因缘深义。即由因缘。深达实相。实相无相。身心寂灭。由是开悟名大通达　二因悟得通</p>
<p>我游十方得无挂碍。神通发明推为无上。成阿罗汉。宁唯世尊。十方如来叹我神力圆明清净自在无畏　谓由开悟。分别不生。意识不起。即是以湛旋其虚妄灭生。伏还元觉。湛性既深。心光宣发。神通大用由此现前。能游十方无碍自在　三结酬重指</p>
<p>佛问圆通。我以旋湛。心光发宣。如澄浊流久成清莹。斯为第一　旋湛即定。心光即慧。由定发慧神用无边。如水澄清万像斯现。已上六人依识悟入竟　四复大同本证七。一火头金刚三。一遇佛闻教</p>
<p>乌刍瑟摩于如来前。合掌顶礼佛之双足。而白佛言。我常先忆久远劫前。性多贪欲。有佛出世名曰空王。说多淫人成猛火聚　乌刍瑟摩此云火头。因多贪欲。闻教修观。从此获悟。贪欲盛者是鬼狱因。因为欲火所炽。果为业火所烧。因果相当俱名火聚　二依教修观二。一观成获悟</p>
<p>教我遍观百骸四支诸冷暖气。神光内凝。化多淫心成智慧火　初观身心。唯见暖触。后观暖气。无相无生。我身自空。暖依何住。身心既寂性火妙发。故云神光内凝成智慧火　二重指释成</p>
<p>从是诸佛皆呼召我名为火头。我以火光三昧力故成阿罗汉。心发大愿。诸佛成道。我为力士亲伏魔怨　因观火性。得真三昧。以火为入道初门。故云火头。火能破坏一切诸法。故发大愿。为力士身破魔护法也　三结酬所问</p>
<p>佛问圆通。我以谛观身心暖触无碍流通。诸漏既销。生大宝焰。登无上觉。斯为第一　暖触即空。故云无碍。性火妙发。故曰流通。内凝外现。故生宝焰　二持地菩萨三。一遇佛受教二。一总值诸佛具修福业</p>
<p>持地菩萨即从座起。顶礼佛足。而白佛言。我念往昔。普光如来出现于世。我为比丘。常于一切要路津口。田地险隘有不如法妨损车马。我皆平填。或作桥梁。或负沙土。如是勤苦经无量佛出现于世。或有众生。于阛阓处要人擎物。我先为擎。至其所诣。放物即行。不取其直　勤身苦己利益多众。经无量佛作无畏施。福因广也。市垣曰阛。市门曰阓　二别值毗舍亲承开示</p>
<p>毗舍浮佛现在世时。世多饥荒。我为负人。无问远近唯取一钱。或有车牛被于泥溺。我有神力。为其推轮拔其苦恼。时国大王延佛设斋。我于尔时。平地待佛。毗舍如来摩顶谓我。当平心地。则世界地一切皆平　毗舍浮云遍一切自在。平治路地。待佛经过。佛以自证法门开示令平心地。一切皆平。者心为万法所依。平等含育长养一切。故名为地。若能平等性观与此相应。则一切法无不平等自在无碍。由是佛名一切自在耳　二因教获悟二。一正陈悟旨</p>
<p>我即心开。见身微尘与造世界所有微尘。等无差别。微尘自性不相触摩。乃至刀兵亦无所触　闻平心地。即悟我心本来平等。若身若界所有微尘皆无自性。但从虚妄分别所现。唯一实相。本如来藏。犹如空华翳故妄见。空本无华。复何相碍。由是刀兵亦无所触　二因悟获证</p>
<p>我于法性悟无生忍。成阿罗汉。回心今入菩萨位中。闻诸如来宣妙莲华佛知见地。我先证明。而为上首　身界二尘染净诸法本无自性。唯是实相如来藏性。故云法性。于此忍可元无生灭。决定不谬。名无生忍。此人开悟大乘而登小果者。以随彼意乐要入即入。如西域诸菩萨等。皆悟大道。嫌弃小乘犹如咳唾。多因王请即证小果。由人意乐岂不然乎。持地在昔证法华经。见普门品二重指结酬</p>
<p>佛问圆通。我以谛观身界二尘等无差别本如来藏虚妄发尘。尘销智圆。成无上道。斯为第一　如文可知　三月光童子三。一值佛受教</p>
<p>月光童子即从座起。顶礼佛足。而白佛言。我忆往昔恒河沙劫。有佛出世。名为水天。教诸菩萨修习水观入三摩地　月是太阴。能生于水。与所值佛。皆由所习而得其称　二依教修观二。一备陈修行二。一正成水想二。一正作想</p>
<p>观于身中水性无夺。初从涕唾。如是穷尽。津液精血大小便利身中旋复。水性一同。见水。身中与世界外浮幢王刹诸香水海。等无差别　一味水性。更非余大之所相倾。故名无夺。浮幢王刹香水海者。准华严经。华藏海中有大莲华。其莲华中有诸香水海。一一香水海为诸佛刹世界之种。今观身水与彼海同。故无差别　二叙偏证</p>
<p>我于是时。初成此观。但见其水。未得无身　水想成时。但得无我。犹执水相全是于身。未亡法见。故未无身　二因观值缘四。一入观值缘</p>
<p>当为比丘室中安禅。我有弟子窥窗观室。唯见清水遍在室中。了无所见。童稚无知取一瓦砾投于水内。激水作声。顾盻而去　初作假想。虽见其水与香水海等无差别。但自心见。非通他人。今定力转胜。果色亦胜。乃通他见。即实定果也。不同十遍处想成自见耳　二出观如病</p>
<p>我出定后。顿觉心痛。如舍利弗遭违害鬼。我自思惟。今我已得阿罗汉道。久离病缘。云何今日忽生心痛。将无退失　身子入定。于恒河岸为鬼所掌。出定头痛。佛语之曰。汝若无定身应碎坏。今我亦尔。将恐退失所证道果　三审缘指告</p>
<p>尔时童子捷来我前。说如上事。我则告言。汝更见水。可即开门入此水中除去瓦砾　四再定获安</p>
<p>童子奉教。后入定时。还复见水。瓦砾宛然。开门除出。我后出定。身质如初　二因修获证逢无量佛。如是至于山海自在通王如来。方得亡身。与十方界诸香水海。性合真空。无二无别。今于如来。得童真名。预菩萨会　前犹见水。今合真空无水可得。皆如来藏。故云亡身。即证法空也　三结所问</p>
<p>佛问圆通。我以水性一味流通。得无生忍。圆满菩提。斯为第一　四琉璃光菩萨三。一遇佛受教</p>
<p>琉璃光法王子即从座起。顶礼佛足。而白佛言。我忆往昔。经恒沙劫。有佛出世。名无量声。开示菩萨本觉妙明。观此世界及众生身。皆是妄缘风力所转　具云吠琉璃。此翻远山宝。由观自心风力所转。观成得用。身心洞彻犹彼琉璃。故以名焉。所值之佛名无量声。亦由观风而立名耳。开示本觉而观风者。风即动相。既属于妄。元来无动。无动即本觉也。由是欲显无动。而观于动　二依教修观二。一正修观行</p>
<p>我于尔时。观界安立。观世动时。观身动止。观心动念。诸动无二等无差别　标所观境</p>
<p>我时觉了此群动性。来无所从。去无所至。十方微尘颠倒众生同一虚妄。如是乃至三千大千一世界内所有众生。如一器中贮百蚊蚋。啾啾乱鸣。于分寸中鼓发狂闹　正观察也。既世界身心皆由风动。风自何生而动诸物。物不动时去至何所。风既无从。物成妄动。故见十方一切众生。狂自鼓闹。同一虚妄本无所因　二观成获益</p>
<p>逢佛未几得无生忍。尔时心开。乃见东方不动佛国。为法王子。事十方佛。身心发光洞彻无碍　未几犹在近也。依教观察。受教未久即证无生。由观生灭证不生灭。故见东方不动佛国。我身及器咸即本觉妙明元体。故云发光洞彻无碍　三结酬所问</p>
<p>佛问圆通。我以观察风力无依。悟菩提心。入三摩地。合十方佛。传一妙心。斯为第一　五虚空藏菩萨四。一同佛所得</p>
<p>虚空藏菩萨即从座起。顶礼佛足。而白佛言。我与如来。定光佛所得无边身　定光佛即然灯佛也。由观四大虚妄有生无物可得同于虚空。故得身相犹如虚空周遍无碍也　二备叙神用</p>
<p>尔时手执四大宝珠。照明十方微尘佛刹。化成虚空。又于自心现大圆镜。内放十种微妙宝光。流灌十方。尽虚空际诸幢王刹。来入镜内。涉入我身。身同虚空不相妨碍。身能善入微尘国土。广行佛事。得大随顺　观四大性及以自心。唯是圆明清净宝觉。觉体无碍周遍一切。故能以四宝珠照十方界。化成虚空。于心现镜。光照诸刹。来入镜中。身刹互入不相妨碍。广大随顺施作佛事。十种光者十身卢舍那也　三由观获证</p>
<p>此大神力。由我谛观四大无依妄想生灭虚空无二佛国本同。于同发明。得无生忍　此叙观成获忍发此大用。四大身心。虚空佛国。同一虚妄唯是圆常。冥此发用。岂拘方所　四结酬所问</p>
<p>佛问圆通。我以观察虚空无边。入三摩地。妙力圆明。斯为第一　由观空故。现身现土互相涉入。依此得名虚空藏耳　六弥勒菩萨三。一遇佛受教</p>
<p>弥勒菩萨即从座起。顶礼佛足。而白佛言。我忆往昔经微尘劫。有佛出世。名日月灯明。我从彼佛而得出家。心重世名。好游族姓。尔时世尊教我修习唯心识定入三摩地　具云梅咀利曳那。此云慈氏。灯明佛时。妙光菩萨八百弟子。中有一人。号曰求名。是此人也。心重世名多游族姓者。盖由心外见境。驰求不息。分别诸法种类名相。不知自心熏习所现。即是不了心及缘。则生二妄想也。为对治故。教唯识观　二依教修观二。一久修离过</p>
<p>历劫已来。以此三昧事恒沙佛。求世名心歇灭无有　初修此观。已得对治。知世名利有无厚薄。皆我自己唯识所变。不从他来。由此驰求顿尔皆息　二观成得道二。一证唯心</p>
<p>至然灯佛出现于世。我乃得成无上妙圆识心三昧。乃至尽空如来国土净秽有无。皆是我心变化所现　此观初成。位当解行。今得三昧正入初地。名真见道。谓以一实根本无分别智与法界冥合。能所一如无有二相。故唯识颂云。若时于所缘。智都无所得。尔时住唯识。离二取相故。当尔之时。方名亲证。乃至尽空如来国土净秽有无。皆是我心变化所现故五位中名通达位也　二现诸佛</p>
<p>世尊。我了如是唯心识故。识性流出无量如来。今得授记。次补佛处　既能现亲证真唯识理。依正净秽皆唯心现。故无量佛从识性流。今得补佛。亦我识变非由他也　三重指结詶</p>
<p>佛问圆通。我以谛观十方唯识。识心圆明入圆成实。远离依他及遍计执。得无生忍。斯为第一　初观染净依正皆唯识变本无自性。即不起虚妄遍执计我及法。即离遍计。决了能变所变元是菩提妙觉明性。即离依他。唯一圆成清净宝。觉故云远离依他及遍计执。故唯识云。初即相无性。次无自然性。后由远离前所执我法性。即斯义也　七大势至菩萨三。初遇佛受教二。一标指</p>
<p>大势至法王子。与其同伦五十二菩萨。即从座起。顶礼佛足。而白佛言。我忆往昔恒河沙劫。有佛出世名无量光。十二如来相继一劫。其最后佛名超日月光。彼佛教我念佛三昧　亦名无量光得大势。如观经释。念佛三昧如下自明　二叙教二。一喻显二。一喻不念之失</p>
<p>譬如有人一专为忆一人专妄。如是二人。若逢不逢或见非见　专忆如佛。专忘谓不念者。如是众生见佛不定。故云若逢不逢等　二喻念佛之得</p>
<p>二人相忆。二忆念深。如是乃至从生至生同于形影。不相乖异　佛与众生。忆念相应。故佛与生如形影也　二法合二。一合不念</p>
<p>十方如来怜念众生如母忆子。若子逃逝虽忆何为　如母忆子佛也。若子逃逝生也。虽忆何为不会遇也　二合念佛二。一提喻贴合</p>
<p>子若忆母如母忆时。母子历生不相违远。若众生心忆佛念佛。现前当来必定见佛。去佛不远。不假方便自得心开　初提喻。若众下贴合。不假下得益　二寄喻重显</p>
<p>如染香人身有香气。此则名曰香光庄严　染香有香气。念佛得见佛。因果相称。谁谓不然　二修习获证</p>
<p>我本因地。以念佛心入无生忍。今于此界。摄念佛人归于净土　念佛入无生者。初即以生灭心。缘念佛之相好。专注一境。心无间然。见佛相好光明庄严依报眷属一一乐事。如对明镜自见面像。周眸遍览无非佛果。然后复观所念之佛诸有境界。俱为虚妄。本无自性。以从念想之所现故。能念之心已起未起自何而有。不见一法毕竟空寂。以心不见心无相可得。斯则能所俱寂本来离念。离念相者等虚空界无所不遍。法界一相。即是如来平等法身。此则由念相好见法身佛。即无生念也。故云以念佛心入无生忍。我既得度。众生法身与我无异。无异之性互相关涉。故念佛者我皆摄取。故云摄念佛人归于净土　三结答所问</p>
<p>佛问圆通。我无选择。都摄六根。净念相继得三摩地。斯为第一　念属意根。意根即诸根所依。故摄六也。念即无念。故云净念。不以念间。故云相继。此即于根大性而悟入也</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 