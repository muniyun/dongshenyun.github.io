<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>华严经探玄记卷第二十(尽法界品)</p>
<p>　　　　魏国西寺沙门法藏述</p>
<p>第七远行地知识内</p>
<p>初举法劝修中三。先指后位次。颂前法。三善财得利益。初中开敷树花者。若约位此地是有行有开发无相住故名也。约事此天在香树楼阁中故立此名。二颂前法者临去殷勤嘱付令修学故。于中十四颂半初二总颂境智法。次十一颂离垢光劫中供佛修行。于中初三总举。次五别颂于初佛边发大心等。次三颂明已后须弥尘等佛边修行得法。后一颂半结转刹尘劫中修行净治此法。三尔时善财下明闻偈得益。于中二。先长行得法有六句。一总举法体。二三昧。三总持。四通明。五辩海。六深法。后五是用。二偈赞夜天。于中十四颂分五。初四颂悲智甚深。次四颂度生广大。次二离障摄德。次三见时众除妄。后一用同佛果</p>
<p>第二依教趣入中。初敬辞。二念法。三往后位可知</p>
<p>第三见敬请中。初见依正主伴。二设敬。三申请并可知</p>
<p>第四答言下示己法界。于中有五。一显法义。二立法名。三明业用。四辨根深。五结自分。初中二。先明安乐众生行。光救夜中众生。谓日没等夜中放光是夜天之义。令免世崄路求一切智道。若于山等救难中众生释光明义。二又善男子下明利益众生行。初化放逸众生令修知足行。次授与十波罗蜜。令破十障释成欢喜行可知。二我已成下立法名。依上三义遂立此名。天竺本名生广喜处知足光明菩萨解脱。三业用中先问后答。以是业用分齐故云境界。答中二。先举佛果力用益生彰己所学。于中先总后别可知。二我入此法门下明知菩萨因行业用显已同成。于中二。先总显。后我知下别辨。别辨中三。初知卢舍那佛本发心时修益生行。二知行菩萨行时修益生行。三通结一切所修行。初中五。先明大悲救物行。于中初见众生苦。二起悲救摄。三结成慈悲。二以知足法下明大智益生行。三成就菩萨下成神通利物行。四以无上净法下严土说法益生行。五分别一切未来下广摄时处修摄生行。二佛子卢舍那下明行菩萨行时益生行中二。先见众生具苦因苦果。谓初显集因。常于生死等是苦果。二发起大悲等明救令出离授乐因果。谓初教修道因。灭不善下令得灭果。三佛子以如是下结中二。初结前初发心时益生。二以如是下结修行菩萨行时益生。并可知。四善财白言下明法根深浅厚薄之义。于中先问后答。答中二。初叹深难辨承力许说。二乃往古下正显承力所说之法。前中亦二。先长行后偈颂。长行中三。初叹境难辨非但久远故难知。亦是当时发心即得深法满佛境故是故难知。此中难者一非闻惠能知。二非思慧能信。三非修慧能入。上心行处灭。四言语路绝。五非二乘智能证得。若尔岂可善财亦不可得知耶。二除佛神力下明有因缘亦可得知。初一句佛力加持为缘。依善知识等明内行高胜为其因方可得知。善财正是其人故云能须佛力方能信等。翻难也。三何以故下责何因要须佛力方能知耶。释以是佛境界故。若尔夜天云何得说。释亦我承佛力说。颂中二十一颂半有五。初一举境甚深颂前难说等。二有四颂明所不知人。颂前非诸天等能知。三有十四颂半颂前除佛神力等。于中初二颂前佛神力及依善知识成善根。次一颂前净正直心。次一颂前哀愍众生等。次六颂六度行及颂前拔烦恼树等。次二颂半颂前灭诸染污得普照等。次二颂得如来乐入佛功德等。四有一颂劝善财学。五有一颂前我当承力说也。二正说发心久近中有二。先长行后偈颂。前中三。初明过去大王起行即是本事。二有童女下明夜天本生同修胜行。三结会古今。初中有五段。一总举时处尘数佛兴。二佛子彼世界海中。有世界性下别举本处明轮王兴化。以是铁轮王故。云彼阎浮提。三彼大劫中下明有恶劫起。于中五浊炽然者总举也。谓劫浊见浊烦恼浊众生浊命浊具如别章。行十恶等造苦因也。死入恶道明受异熟果也命短等明受等流果也。以诸贪着下明增上果。四彼时人民下明苦人于王上诉求救为大悲之境。五时彼大王闻下对境起心成大悲之行。于中三。先心得大悲法。谓百万僧祇等。二口发大悲语。谓十种悲语等为愍众生十种苦故。一地狱苦。二烦恼苦。三老病死苦。四恐怖苦。五见疑苦。六愚痴苦。七悭嫉苦。八生死苦。九生盲苦。十障碍苦。十种对治如文可知。三时彼大王下明身行大悲事。于中五。先宣敕普告。二时城东下设大施会。三尔时阎浮下大众普集。四时王见已下明见乞者现前王大欢喜。是适悦意乐。于中四。一法说校量。二喻。三合。四何以故下释大喜所由。文并可知。五复次佛子时彼大王下正起胜想普施所须。第二时彼会中有一童女下明本生身同修胜行。于中六。初叹女德胜。二作如是念下顺善知识舍物。同愿脱庄严具者示背世间荣华之报。置王前而发愿者悕同出世菩萨大行。三时彼大王告此下王施与女者明菩萨摄受同行故也。四女人说偈赞王德者贺恩报故。五十二颂分二。初二十五颂总显大王兴世利益。后二十七别明本生利益之相。前中四。初六颂明王未兴时损二。次二偈明王兴益。三有十颂显王兴世翻捐成德。四有七颂明大王声教利益。二从王父名净下二十七颂别显本生中五。初四颂明前王世末。二有八颂明王兴先相。三有三颂父王游池。四有五颂明童子出生益。五末后七颂明王出利益。五尔时等明女赞已设礼。六王赞女德以衣授之主伴同益。第三结会古今中。略不结云尔时彼童女者今则我身是。第二重颂中十偈。初二天眼。次一天耳。次一他心。次一宿命。次四广知诸佛因果等事。后一结劝修学。五我唯下结自分可知</p>
<p>第五仰推胜进中五句。初明行广。二大愿满。三摄多德。四行无碍。五法自在下结非已分。远行地竟</p>
<p>第八不动地知识中</p>
<p>举法劝修内。愿勇光明守护众生者以此地中愿波罗蜜增上故云勇也。又准梵本是精进勇猛之义。非是勇出之状。以此愿勇之光饶益众生故云守护。教问八地净佛刹等行也。余同前释</p>
<p>第二依教趣入中二。初辞前。二趣后。略无念法</p>
<p>第三见敬申请中三。先见。二礼。三观。略无申请。以理法于身见已无请。初中二。先见身所在下显身相。于中二。初光明普照等总明身光深广。谓称理法界故遍事法界故。一切日月下别辨二十种身云自在。于中初八是应机摄化身。二诣诸佛所下八是应法成行身。三离炽燃下四是应理平等身。二善财见下礼敬念观。三于善知识下因观得胜心。初总次别后结。别中十心皆先举所得心名。后释心义并可知</p>
<p>第四尔时善财一心下明现证法界。于中四。初证得法体。二显法名义。三辨法根深。四结法本位。初中三。先得共法。二得正直心。三偈赞德。初中三。先观此天。身得尘数等是总举。若约自分是极位菩萨。共所得故名为共法。若约胜进同诸如来。共所得法故云共法。望下皆是不共。衍法师云。菩萨共法通论有四。一人法无二。与一切法界共。二因果无二。与一切诸佛共。三自他无二。与一切菩萨共。四染净无二。与一切众生共。二所谓下别列八十四种。一一中皆初标名后释义。并如文可知。三得如是下结。二尔时善财入如是下明因此共法更得直心无边可知。三颂赞中十偈分二。初三颂前法。余七请后行。前中初一颂所起十心标初心统于后也。次一颂所得共法。后一颂所得正直心。二唯愿下请后行。初三请授法。次三请授行。后一结重恩。第二尔时善财说偈下显法名义。先问后答。此中亦问法根深厚相通有三问。一问名义。二问发心久近。三问几时成佛。答中不答后问故唯二答。初答名义中。先名者身随应化智善开觉令物增善故云长养。二我入此下显义用中四。初释觉悟义。谓了法平等是正证故。二解一切下依证现用。释随应化义于中三。先无边现色是总句。谓摄论等名土自在依止法界。当此地也。二所谓下别有一百种色。检文欠二句。三于念念中现如是等总结。以是起信论中第八地名色自在地此之谓也。三或见或念下随机灭不善法安立善法等。释长养善根义。四佛子我住下结法门业用广大。第三如汝所问下明法根深厚。于中二。一叹深许说。二正说所说。前中三。初牒问许说。二菩萨圆满下叹显甚深。于中约五譬喻以显深义。初一日性无闇喻喻菩萨智无妄能破妄。二日光遍照喻喻菩萨寂而常用义。三虚舟济物喻喻菩萨无住摄生义。四空性无碍喻喻菩萨无功益物义。五化无形质喻喻菩萨用而常寂义。三佛子菩萨智慧下明结承力许说。二乃往下正说所说中二。先长行后偈颂。前中三。先明善光劫中供佛修行。二明日光劫中供佛修行。三结尘数劫中供佛修行。初中有二。初明于最初佛所修行得法。二转生值余佛。初中有十四段。一古佛出世。二昔人造恶。三佛正开导。四王力治罚。五太子悲救。六臣议令死。七请代囚命。八王怒令诛。九母请王审。十太子确救。十一代狱放囚。十二王许修福。十三正设施会。十四佛救太子。于中有八。一国人已集。二佛众云赴。三见佛威光。四敬礼申请。五说法益众。六太子得法。七结会古今。于中有四人。一太子。二恶臣。三狱囚。四大王。八出家得法。第二我于尔时下明转生值余佛略举八佛。通结一万。第二次复有下明日光劫中供佛修行。于中三。先总举数。二别列十佛及转受十生。三我诸趣受身下总结六十亿佛一一得法。第三如一劫下总结尘数劫中供佛修行修此法门。二重颂中三十六偈分九。初一颂承力许说。次六颂古世佛兴昔人造恶。次七颂太子悲救代命。次五颂初佛说法利益得法。次一颂结一万佛。次一颂结尘数劫等。次四颂结会得法。次八颂法门业用。后三颂长时益物下结自分仰推胜进。并可知。不动地竟</p>
<p>第九善惠地知识内</p>
<p>举法劝修。初指处。此园在迦毗罗城东二十余里。是摩耶生太子处。流弥尼者无正翻。义翻云花果等胜妙事具足也。二示人。名妙德圆满林天者谓善妙之德内备。发愿守护此林故以为名也。天竺本云有留弥尼天女。名妙圆光胜爱乐也。三教问中以是生佛处故教问生佛家等</p>
<p>第二依教趣入中亦三。一敬辞。二念法。三至林推觅</p>
<p>第三见坐下明见敬申请中。初见。二敬。三请可知</p>
<p>第四答言下授己法界。于中作五门分别。一显法义。二立法名。三明业用。四辨法根五结自分。初中二。长行与颂。长行中有四。初总标叹德。二列十名。三释十义。四结叹益。初中三。先总叹能行生如来家。二于念念下别显修法成行。三具足下明行成趣果。二列十名者有诸德释将配十地。一一别释。今就通释。一供佛愿。二觉心支者依菩提心出生余行名支也。三观寂灭。四净直心。五智普照。六生佛家。七佛光力。八达佛智。九严法界。十勤至佛。由行此十行令诸菩萨得生佛家故也。三提名别释中。十种即为十段。一一各三。谓标释结。初可知。二中有十种菩提心。皆有标名释义。支者差别义有十种故。又是因义为余行本故。三中有九种心。与前十心何别者。前是行本心。此是现行心故生佛家也。四中亦以十句释成直心。谓正直趣法坚心不动故生佛家也。五中亦以十行释成普照。初六可知。无碍眼者是方便。深入等是愿力。智者等是智度。由十行普照得佛家。六中亦以十句释生如来家。一随佛教生证深法门。二同佛大愿。三行同。四体同。五背向同。六长善同。七住法同。八得佛定。九摄众生。十闻持法。七中以九句释显佛光明力。谓知诸法如幻等故成就如化通明之力。同佛光力遍游十方故也。八中亦十句释分别萨婆若。一总观。二于无量劫下别显分别果智及智所知境等。并分别可知。九中亦有十句释庄严法界。谓严刹土化身严。起行严。摄生严等并准可知。十中亦有十句。释勇猛精进至佛。一总。二一切世界下别显三世佛智所知及示成正觉教化众生故也。四住是法下结成利益。于中先显十种利益行成。后以一切法下随应成佛。结生如来家。二重颂中十颂如其次第。各颂一受生法。文显可知。菩萨具此下结二我成就下明立名。言无量境界自在者明菩萨为物现生故云自在。奇瑞非一名无量境。天竺本云。我成就菩萨解脱名无量劫执持一切菩萨受生自在显现。三善财白言下明法门境界。先问后答。答中有三。初明下生有十瑞应。二明生时有十光明。三明受生有十自在。初中三。先天神自显本愿生此。二菩萨下生所现十瑞相。三此相现时下见瑞知菩萨生。二佛子摩耶夫人出迦毗罗下明生时有十光明。有举数列名总结可知。三摩耶于此毕利叉下明受生。于中有四。一总标。二别显。毕利叉者具云钵刺叉。义翻云高显树也。有处名阿输迦树。此云无忧树也。又阿说他树此云无罗树。谓绕三匝能灭罪障。此是菩提树非是生处树也。又名毕钵罗树。此云樒树。在岭南亦有此类可知。十自在者。一八部云集光照息苦。二腹受三千遍坐百亿。三毛孔现佛过去行法。四毛孔现佛过去本事。五毛孔现佛过去形色。六毛孔现佛往昔本施。七身中出佛本严土事。八身出八部宫殿满林。九身出菩萨赞叹舍那。十金刚地轮生大莲花以承菩萨。三摩耶生时下显相状。于中五。一朗耀挺特如空中日现。二威光赫奕如雷电光。三应机现身如山起云。四现破无明如闇中灯。五虽生不生用常寂故。四我于一念下明夜天结自所知受生分齐。四尔时善财下明法根深厚。先问后答。答中二。先长行后偈颂。前中十。一古世佛兴。二出往佛母。三攀树生佛。四授与乳母。五乳母得定。六得此法门。七结会古今。八广见受生。九知本大愿。十供佛持法。二颂中二十三颂半分四。初一诫听许说。二有八偈半明初佛所发心得法。三我于亿刹下十三偈明更供多佛净修增广。四末后一偈结叹无尽。下结自分及推胜进。并可知。善惠地竟</p>
<p>第十法云地知识内</p>
<p>初举法劝修中。城名如前释。瞿夷者古译名明女。又勘诸梵本或名峤比。此云覆障。谓在家父母所护。不令人见等。或名瞿婆。此云守护大地。佛为太子时有三夫人。瞿夷第一。耶输陀罗第二。摩奴舍第三。又瞿夷是王女宝。今表因位终极慈悲之相显著故取第一也。又以证法既满法喜适悦是妻义也</p>
<p>第二依教趣入中。一敬辞。二念法。三至后</p>
<p>第三见敬申请中三。先方便推求。二见其胜报。三致敬请问。初中四。先天众迎赞。二善财印述。三天众供叹。四升堂推觅。初中二。先迎二白言下赞。此是守堂神赞中四。初赞行究竟。二我观下赞精进得果。三我观下叹精进得法。四何以下释成可知。二善财答言下印述中二。初一句印其所说。二欲令下述自所作。于中四。初于恶众生起大慈行。有法喻合可知。二于修善众生起大喜行。三何以下释成所由。四若有菩萨下结行利益。于中十六句皆有标释可知。天神下总结可知。三善财将升下明天众供叹中。先供散其身。二颂叹其德十偈分四。初三叹利生行。次一求友行。次三无碍行。后三勇猛行。四尔时下升堂推觅可知。二即见下明见胜报。于中一见正报。二见眷属。三显眷属同行德。于中有十句。一本行同。二四摄同。三大悲同。四大慈同。五大智同。六不退同。七行满同。八离障同。九普行同。十成果同。三致敬请问中。皆问悲智等。逆顺无碍行有九句。一在染不污。二得理不证。三得果住因。四出世恒入。五处理现事。六无言现说。七知空摄化。八知寂恒供。九知真行俗</p>
<p>第四尔时瞿夷下示己法界中二。初叹问许说。二正示己法。于中作五门分别。一法义。二法名。三法用。四法根。五法位。初中二。先长行后偈颂。前中亦二。先十法显因陀罗行。有总标别辨及结可知。二勤修十法值善知识。亦有标释结可知。二颂中十三偈。初二颂前依善知识。次九颂余九行。后二结叹行用。二我已下立法名者。谓一切菩萨三昧深广以胜智观察分别。天竺本云成就菩萨解脱。名观一切菩萨三昧海境界。三善财白言下明法用中。先问后答。答中三。初知此娑婆世界中境。二知十方世界中境。三卢舍那下释能知所由。初中四。先知众生善恶耶正。二彼诸劫中下知佛因果。三知二乘眷属。四知彼眷属菩萨下明知菩萨众及其行位。亦是知菩萨三昧海。有诸句可知。二如此娑婆下知十方界。各十十世界者是无尽故也。三卢舍那下明能知所以中。有标征释并可知。四善财白言下显法根中。先问后答。答中有四。一明于初佛修行闻法。二更值六十百千亿那由他佛修行供养。三于最后佛所得此法门。四后于尘数劫中修治此法。初段中长分有十五段。一古世王都。二太子福报。三宝女端严。四太子求娉。五时彼园下明佛兴女梦。六天劝诣佛。七女求天子。十偈分二。初三自述己德堪为行侣。后七偈叹太子德请其纳受。八太子问女说十一偈分二。初四彰己离过。后七劝成胜行。九女母偈答。女有胜德。愿为纳受。有二十四颂分六。初二总说女缘。次六说女生处。次五具胜色声。次四智德过人。次二远离世患。后五具出世行。十太子答母。能不障道我当纳受。于中先长行有九句。一发心积德。二净修度行。三供佛护法。四严净刹土。五利乐众生。六修行具地。七行檀。八出家。九汝莫障我。二偈中七颂半。初一颂初行。次一起颂第六。次一颂第二。次一颂第四。次一颂第五。次半却颂第三。次一颂第十。后一颂第八九可知。十一时女答言下顺命同志幸唯见纳。有十四偈分三。初三求慕心坚。次六悕同胜行。后五说佛劝诣。十二太子闻佛欢喜赠宝。十三女母遂意重叹女德。十偈分四。初三叹德同太子。次三叹身业胜。次一语业胜。后三意业胜。十四时太子下相与诣佛。于中三。初见佛胜相。二致敬供养。三闻经得益。十五还告父王。于中八。初总白佛兴。二问答所闻。三王喜告言。四舍位诣佛。五闻法获益。六出家得法。七太子绍位弘其佛法。八结会古今。于中一会太子。二会父王。三会女母。四会眷属。五会女身。第二彼佛灭后下更值六十百千亿那由他佛。文中略列四十佛名。悉皆敬养。第三其最后佛下明于末后佛所得法因缘。第四我得此法门下更于已后尘数劫中值尘数佛修治此法。于中四。初供养多佛行犹未满。二佛子下闻多佛法未至普贤。三何以下释非普贤所以。四何以故者重责云既未能知普贤所行。何以得知齐佛境界。释以于彼毛孔中念念悉见等故。此则彰己但能见彼所现不能作彼现事。于中三。先见器世间及智正觉世间。二复次下见众生世间。三我于菩萨一一下总结所见。下结自分及推胜进并可知。法云地竟。上来总四十一人明大段第一寄位修行相竟</p>
<p>第二大段摩耶夫人下明会缘入实相知识。谓会前诸位差别之缘。令归平等一实法界。生于佛果如摩耶生佛故次明也。此中有十人分之为二。初一是总。余九是别。以初摩耶得智幻法门末后童子童女亦得幻住法门。以始终相会总别相融无二故也</p>
<p>就初中亦五义同前</p>
<p>初举法劝修中二。初长行指后。次说偈颂前。就长行中。摩耶者此云幻生菩萨。夫人者梵名提婆多。正翻应名天后。古人就义名曰夫人。问余经论说。摩耶生佛七日命终生忉利天。云何此中指迦毗罗城。答化相示灭。实报常存。若尔迦毗岂非化处。释此亦深非常人可见。如菩提树下即莲华藏等。又如双林示灭常在灵山等。又摩耶等诸眷属。若小乘中是实非化。若始教大乘中是化非实。若终教中亦实亦化。谓实是大菩萨示现为化故。若顿教中非实非化。以即相无相故。若圆教中并是法界实德。是人亦是法门故。又是舍那海印定中所现故属佛实德摄也。余并准之。二汝诣彼问下教问可知。二偈颂前法中三十三偈分三。初一总显己行。次十七偈远说前劫事佛因缘。前长行所无。次于后所过劫下十五偈正颂前长行所说因缘。于中先十颂前于诸佛所所得法门。次我于菩萨身下五颂前于菩萨毛孔所见等事。第二依教趣入中六。初辞前。二念后。三引导。四见胜。五致敬。六申请。就念后中三。初总念知识德。二具净法身下别念其身有十九种。三如是等下结成难见起四种念。一云何见。二云何亲近。三云何知其相。四云何闻法受持。三作是念已下明伴善知识方便引导。于中三。初城天教守心城。二妙德天赞德加持。三罗刹王教令起行。初中三。先供养善财。二教守心城有二十四种。一一各初劝所作。后释作所以。初中应守护心城者忍不起妄念也。离生死者由无妄念不起惑造业故云离也。又云应修无坏心城者以信法不坏故。又持法不妄故。又云应放心城普照光明者。以根欲性力智光照达群机故。余并准释可知。三菩萨摩诃萨下释成利益。于中先总标。二何以下释所以。三佛子下结</p>
<p>第二尔时有天下明妙德天赞德加持中。一赞叹摩耶令其欣乐。二放光加持。三善财获益。于中得十种眼。一一各先标眼名。后显眼义。并准释可知</p>
<p>第三时有守护下明罗刹王教令起行。于中三。初教十法得近知识。初总次别后结。别中一直心。二悲心。三智心。四不退心。五坚信心。六深心观性故。七大心普覆故。八广心了法界故。九巧心应病与药故。十常心行不断故。二复次下教十三昧。见善知识者以入三昧知佛菩萨平等法身故。又依三昧得见诸佛菩萨故。又以摩耶是三昧境故。初总次别后结。并可知。三尔时善财答下明教求善知识。先善财领前问后。二答言下正教求处。以摩耶所在遍十方故令礼十方求也</p>
<p>第四尔时善财随顺下明见胜依正。于中先见依报中。古德云。见大莲华从地出者是所诠法界名大莲花。如从心显名地涌出。又释前城天等三位。调炼善财令心至彻。慧眼得开方见摩耶实报境界故。云地涌出等有四。一莲花。二楼观。名摄取法界方藏者。摄取十方各尽法界蕴在其中故云藏也。古德云。五位自分胜进故名千柱也。三师子座。四于金铃中下出音声等九种法门流化。二善财见此下明见正报身有二。初见身故。二见身业用。初中三。初总举。次正见法界身云。后结胜。就正见中有五十七种法界身云分三。初二十种直列身名。二从不去色身下三十种皆先出身名后释身义。三如是色非色下七句简非世间五蕴所摄。三善财见摩耶下结其所现殊胜身云。第二善财见如是等下明身业用。谓此身云能增长众生十波罗蜜行。然不次第。初长其檀行。二出生下明精进行。三知一切下明忍行。四具足下明禅行。五皆悉严净下明方便行。六以明净下明般若行。七净佛道下明戒行。八得净法身下明愿行。九一念充下明力行。十如来智下明智行</p>
<p>第五善财见摩耶下明见已致敬中四。初牒前所见。二变身等彼。三礼已得定。四起已绕住</p>
<p>第六白言下申请中二。先申其本情。二愿为下请其为说。以此门是都会于前诸位法故。是故举初文殊教发。乃至于今至大圣所。总叙始终。欲同会平等故也。第四大段答言下示己法界。于中四。一标名体。二明业用。三辨根原。四结自分。初中大愿者宿愿力。由此生生常为佛母。如悲花经说也。大智者即般若为母也。幻者是愿智所作生佛之义。谓于己身不坏小。而广容于佛身。实无生而现生。天竺本云。我住菩萨解脱名大愿智幻庄严矣。二得此法门下明其业用。于中二。初为舍那佛母。二总为贤劫千佛母。前中长分有十。一得法生佛。二光入我身。三因见八相。四身容十方。五众同入胎。六胎内游行。七又念念下十方同入。八悉皆容下明大小无碍。九于此世界下结通十方。亦不分身者以此处身即是彼身故不须分也。十何以故下释所由。谓摄用归体也。二总为贤劫千佛母中二。先略列二百七十九佛。佛子如是下总结千佛。二亦于十方下明此处。为佛母不废自身。于十方界教化众生。三辨得法根原中。先问后答。答中六。一往时轮王。二临欲成佛魔来恼乱。三轮王降魔菩萨成佛。四愿为其母复供多佛。五结会古今。常为其母。六广显过现为十方佛母。四我唯下结自分。第五推胜进可知。会缘入实相知识中总门竟</p>
<p>第二明幻智念力知识者。自下九位知识皆是旧翻于奠本所欠。应是西域觉贤之所略耳。余共日照三藏。勘天竺诸本及昆仑本并于奠别行本并皆同有此文。是以于大唐永隆年。西京西太原寺三藏法师地婆诃罗。唐云日照。共京十大德道成律师等奉敕译补。沙门复礼亲从笔受</p>
<p>文中亦五。初举法劝修中。初示处内。何故此中上三十三天者。显是摩耶</p>
<p>后所住故。人间诸位会相尽故。二示人内。正念天者显大智自在。入理不忘故。童女者慈悲离染故。天主光者。显净义光明义是天义。最胜义自在义是主义。破闇义照现义是光义。即显悲智胜用以立斯名。三教问可知</p>
<p>第二依教趣入。及第三见敬申请并可知。言诱诲者。依梵本应云善能教诫教授诸菩萨等愿为我说</p>
<p>第四天女答下示己法界。于中四。初标法名体。二显法根深。三明法业用。四结己自分。初得菩萨解脱者以人简法。不同佛解脱。解脱即是法门。名无碍念者随所忆念无不现前。名为无碍。所念分明名为清净。念佛境具德名庄严。以宿命念智为体。二善男子我念过去下明法根深固。于中二。初明所供诸佛有三。初忆青莲劫中。先总明供佛。二又彼下别记八相。念力分明。二又忆下略列九劫中所供诸佛。三善男子下总结恒沙劫中常不离佛。二从彼一切下明所得法门。于中二。先总举所得。二受持下明修治明净。三如是先劫下明业用中。谓以此念力忆前诸劫及佛法。明了现前。无有闇障故以立此名。四我唯下结己自分。第五仰推可知。念力知识竟</p>
<p>第三幻智师范知识中。初举法劝修内。童子师者显教导师范故也。名遍友者。谓遍于一切学类众生悉为师训故以为名。二依教趣入中。先得法利益。二礼足辞退。三见敬申请可知。四答言下应示己法界。为与童子法门同故。是故示彼童子令往问之。又释此童子则是法门以名。无二故。人法无碍故</p>
<p>第四幻智转艺门知识中。初三可知。四时彼童子告下示己法界。于中三。一标名体。二显业用。三结自分。初名善转众艺者。众艺者是所知所解世间技艺则文字等也。善转者是能知巧智善。谓善巧转。谓转变以善巧智转世众艺成出世般若故以为名。以善巧量智为体。二我恒下明业用。于中三。初总举根本。二唱阿字时下别显四十二门。初唱阿字时入般若门名威德等者。梵语威德名阿答摩。是故唱世阿字时便即转入般若威德。以阿声同故。即此得彼以为难故。余门并皆多悉如是准释可知。三善男子下总结多门。言根本字者有二义。一以此等字并是世字之中根本字故。依此以入般若门故云为首。理实无量。二以此等字为所依根本。仗之以显般若法门。三我唯下结自分。第五如诸菩萨下仰推胜进中二。初总标通达世及出世二位章门。二别释二门。先明世法有十门。一知文字。前约此方。此通殊方故。是所推也。二知医疗。三别珍宝。四相住处。五观天地。六能相人。七解畜音。八别云霞。九知丰德。十识安危。如是下总结世法。皆是于此而显般若。非但文字知是推也。上来诸位善财所求。于此世法并皆舍弃。令此悉成般若法门为甚难故。是故示之。二又能下释出世法。初总与所知之法。谓释名出体。言随顺修行者明说法之意。二智入下明能知深证故无过失也。我当下总结非分</p>
<p>第五幻智无依门知识中</p>
<p>初举法劝修内。婆咀那者此云圆。谓具德圆备。出生无尽故以为名。又以调柔至顺超过余位故名贤胜</p>
<p>二三可知</p>
<p>第四答言下示己法界。于中亦三。一标名体。二显业用。三结自分。初中法门依梵名那阿赖耶蔓茶罗。那云无也不也。阿赖耶云依处也依止也。蔓茶罗云道场也圆场。谓无阿赖耶染分依处而有净分圆满道场。出生胜德不可穷尽。即转依究竟显德无尽也。二业用中。初一句标业用意为利众生故云既自等也。二得无尽三昧等总举。三以能下别显十种无尽。初六六根。后四胜德。一明。二通。三德。四光。三结自分。五推胜进并可知</p>
<p>第六幻智无著门知识内。初举法劝修中。城名沃田者。是南天竺近水下湿田稼甚茂故以为名。与下海涧国同。亦名贤陂城。又于所得解脱坚固安住故云坚固解脱。又一得永脱故云坚固。又所得菩萨真实解脱更无所求故以为名。四示己法界中三。一标名。正念现前离所知障故云无著。离烦恼障故云清净。谓顺理之念不杂二障故以名焉。二我自下明法具德备足无求。既是因人何得乃尔。释设更所解不异于此。但须修行故。无复求下结自推胜并可知</p>
<p>第七幻智光明门知识内。初中妙月者悲德清凉故以为名。上文云菩萨清凉月游于毕竟空。此之谓也。宅有光明是法门之用。四示己法界中标名。内证离障为净智。后智摄物故曰光明。又光明者对治无明故。净者治惑染故。余文可知</p>
<p>第八幻智无尽门知识内。初中城名出生者。城中出生人物故。长者无胜军者行德超过名为无胜。当体具德从喻如军</p>
<p>下示己法界中三。初标名。无尽相者所成德相无尽穷故。二我以下明业用可知。三结自分及推胜进并可知</p>
<p>第九幻智诚语门知识内。初中聚落名法者。在此弘法故。表此即法故。尸毗最胜者梵本具言名达磨湿毗阿羯。达磨云法。湿毗云空营。谓如军众去后空营之所也。阿羯云最上。应云最上法空营。营则是聚落处也。从处以立人名</p>
<p>下示己法界中三。初标名。诚愿语者此有二义。一从初发心立弘誓言。后必如言而行。不乖先言故名也。二菩萨行行时如施眼时有问悔不答言不悔。此言谁信。则立誓言。若实不虚令眼平复。如言则善故云诚愿语也。二过去下明业用中释上二义。先释初义。二我以住于下释后义。以能成满行故。下结自分推胜进可知</p>
<p>第十幻智归幻门知识内。初中城名妙意花者梵名苏满那也。以彼城门之侧有此花故立以为名。此亦在南天竺。童子童女表智悲相资。智则依德而起。悲则蕴德以成。旧本名妙德。当此德生也。妙德惠当此有德也。以本语名室利末此云有德。室利末底此云德惠。以声字相近故。二译不同也</p>
<p>下示己法界中三。初标名。幻住亦二义。一明所知诸法依缘虚立名为幻住。二能知之智住幻境中。此则住幻故云幻住。二以斯下明业用中二。初略知十种幻住。一一皆先标名后释。初六知世间法幻住。一总知。次二知人法幻。次二知三界生灭幻。次一知国土幻。后三知三乘幻。初一二乘。次一菩萨后一菩萨所作。下结幻境。自性不思者则有则空无二故不思议。又以自性亡二边亦不住于中故云不思议也。下结推可知。下利益善财亦可见。上来十人总明第二大段会缘入实相知识竟</p>
<p>大段第三。弥勒位是摄德成因相知识者。前既会缘入实。定堪成佛故。辨一生补处成因之义。五分同前</p>
<p>初举法劝修中亦三。初指处。二示人。三教问。初指处中此是南天竺近海岸故名海涧国。天竺本名海岸门国。园林具德名大庄严。林中有楼观显耀名明净藏。梵本毗卢遮那庄严藏。次菩萨往昔下出楼观因。二彼园林下示正报。弥勒者梵语具言名迷帝隶。此云慈。是其姓也。以姓为名。名曰慈氏。然有三缘。一由本愿。谓过去值大慈佛。因则发愿。愿我成佛亦得斯名。二由三昧名。下云见弥勒。初得慈心三昧。因以为名。三就相立名。母怀时有慈心。相师占曰由所怀子慈令母慈也。如母怀鹙子能论义等。又名阿逸多。此云无胜。以生具相好更无过者故云无胜。下叹其所作中四句。初化亲眷属。二化余人。三为善财。四通为一切。三汝诣下劝往教问中三。初教起十问。二何以下释广问所以。于中二。初明所求弥勒德广。二善男子下劝彼能求。亦起广心。前中二。初通显弥勒德成位满。二别辨弥勒是汝真友。以设若德满非己有缘亦不可求也。二劝善财广心中。初略举十事中不应足想。二何以故下释所以。既不于一善根生足。未知作几许耶。释云无量等也。文中总有八十句无量分七。初二十句明救生断障行。二净修无量下十句成己心志根欲行。三发起无量大精进下九句明力用自在行。四悉分别下十句明摄法治惑行。五诣佛刹下十句明供佛摄生行。六不惜寿命下十句明求法摄生行。七摄持下十句摄成菩萨深愿行。三略说下九句一切结显无尽。三是故善男子下正劝求善知识。于中七。初总劝敬求。二何以故下明行因善友。三何以故下释友能成行。四复次下显善友要胜。五又善男子下教起胜心。六何以故下释胜想所由。七善男子略说下明顺友成益。初中由前劝起广心。是故劝敬求善友也。第二何以故者但起广心。何须敬求善友。释以因善友广行方成。于中四十句行。初十句明愿行坚心行。二一切菩萨总持下十句明备具胜德行。三出生一切下十句明摄法益生行。四远离恶道下十句明殊胜超过行。第三何以故者何以此行皆因善友成耶。释以善知识能令行人除障起行故。于中三。初能灭障碍。二示导下能成行位。三灭一切下能令得果。第四复次下显善友要胜。于中十句约喻显德。皆有标释可知。二是故下结劝。第五又善男子下教起胜心。于中三。初二十二句教于善友起此胜心。皆有标释。明心下下堪见善友堪为法器。二又善男子应于下明于三处顺于法想。于中初有十句。一一皆有三想可知。三善男子诣善知下结劝。第六何以故下释胜想所因中先征。但求善友则得成行。何须起此心想。释因净此直心方堪见善知识。顺教增善故也。于中十句。一一皆法喻双举。第七善男子略说下明顺友成益。于中三。初得十重十不可说愿行。二略说下九句一切结因善友满。三如是等下八句明依善友起行之义可知</p>
<p>第二善财闻如是下明依教趣入中。略无敬辞念法。至后可知</p>
<p>第三以过去际下明见敬申请。于中三。先见。二礼。三请。初见中二。先见依报后见正报。前中三。初起胜念。二礼观察。三绕念赞。初中亦三。先念胜愿行。二作是念下明信智转增。三善财如是下结观胜境。二五体等明身礼智观。观中四。初于法界楼观起三宝福田想。二作是念下明等观楼观照三无性法界。初观圆成性。次等观如如来除妄等明观遍计性。后等观如影等明观依他性。三深心信下明观成得益。于中二。先总信解。谓观见无性平等理而不失缘起业果故云信解也。此中有七句。皆空无性而因此起彼。二解了回向下别辨解益中五。初解回向法。二舍离下明离倒执。初从自在而生者是外道执梵天自在天等生诸法也。本有实性次第生者有二释。一是外道冥谛之中本有其性后次第出也。二是小乘一切有部未来藏中。先有体性次第待缘而生也。三离我我所下明大乘正缘起法。四见有为下明见空有无碍法。五悉知下明见法称实。多喻证成。四善财礼未起下结益分齐。三稽首毕下明身绕念赞念赞。于中有三。初身业绕旋。二意业念观。三语业偈赞。就第二念有八十句。一一皆举能住者德叹所住处楼观。以初二句具显余并略之。于中分十。初约境显胜。二住甚深下约德显妙。三以一劫下约用显自在。四普照下约行显胜。五可尊重下约对治显胜。六住四禅下约定自在。七一切烦恼下约利他行。八得九次第下约护小乘行。九观阴下明染净无二行。十如是下结德住处。三语业偈赞中有五十五偈分七。初二偈总显弥勒德胜。二有八偈叹自行胜。三有九偈叹利他胜。四有八偈叹功德胜。五有九偈叹方便胜。六有十一偈叹三昧胜。七后八偈叹愿行胜。二见正报中三。初欲见。二遥见。三叹德。言从外来者摄化就机故。还来归本故。威德下叹德中。初挺特普照。二超世魔染。三深入下德齐因果。四住大智下叹受位灌顶。二致敬。三请问并可知</p>
<p>第四尔时弥勒下授己法界。于中二。初叹善财法器利益。二正令入己法界。前中有六。初为己眷属叹善财德令人仿习。二正为善财叹德令喜。三劝归文殊弥勒摄受。四善财自庆重请弥勒。五弥勒以偈重叹善财。六具叹无尽大菩提心。就初段中文有八。初指示大众。二叹善财精进德。频陀伽罗是犹觉城也。百十者。古师有三释。一云上来至此应有一百一十。但文中脱漏故不具列也。一云上来所列是正善知识。若通取主伴方便导引等则百一十也。是故上文未欠。满足王及大光王等。前皆云渐经人众聚落城邑旷野等。故知通取所经处有一百一十也。一云信等五位则为五十。后摩耶弥勒文殊普贤及佛为五此五十五。各有自分胜进故有一百一十也。此等并为旧经不足有此诸释。今既文具。不劳异释。此是总括前后知识有五十四位。分德生童子及有德童女则为五十五人。各有自分胜进故有百一十也。三如是童子下叹善财直学大乘德。文中有十句。文可知。四如是之人下叹行胜希有德。于中二。先标。二何以下释成。释成中三。初总释。二度无智海下别释。于中化二十一种众生。三救护下总结释可知。五诸善男子下叹善财菩提心希有德。六诸善男子若有菩萨下叹善财堪为胜轨德。七此童子者入威仪下叹善财如海深广行。八显现一切下明一切处遍修行。第二善财汝今得下正为善财叹德令喜。于中四。初叹善财本见文殊益。于中先总。二所谓下别远离恶导等入十信益。过童蒙地者入十住益。住功德地者入十行十回向益。具智惠地者十地益。下明入胜进佛智益。二若能如是下叹善财见功德云等已后诸善知识益。于中初总辨见胜人益。二随彼下别显闻妙法益。三善财汝应发大下叹善财超劫速成行。于中初总举得果速。次别显修因速。谓进行超群也。余菩萨约随位差别说。一生皆具者约普门该摄说。又此一生亦摄多劫。如上仙人执手成多劫行等。又此普贤法虽圆融相摄一位则一切故一生皆得。然亦要由直心精进方得速成。直心者心中不杂异念故。趣入猛盛故。精进者称心而作故。后其有下叹成利益。四善财当知下叹普行希逢德亦二。初叹行希成。谓过去佛往修行时。无有于一生身得逢尔许善知识者。是故汝今极为希有。二其有众生下亦叹利益。第三尔时弥勒下劝归文殊。弥勒摄受于中五。初劝往文殊。二善财悲泣以念深恩故。三文殊授璎。四善财奉散明以智导令成福行故也。五弥勒摩顶明加持摄受之义也。第四尔时善财下明善财自庆重请中。先说偈自庆。后设敬重请。于中三。初总敬请。二大圣下叹德请。于中初叹行位成满。次为烦恼下叹摄生济物德。三唯愿下结请。第五弥勒以偈重叹德中有六十八颂分六。初一总叹专求。次有十偈别叹善来。次有八偈叹其来意。次有十偈明行位成立。次有二十二偈叹利他兼自行。下有十七偈只结自他行。第六尔时弥勒下广叹菩提心无尽德。中有四。初结前生后。总叹发心。二汝得善利下叹得十种善利。三何以故下广显发心功德有二百一十八句。初一百一十五句明菩提心殊胜功德高齐佛果。二譬如有人得自在药下一百三句明菩提心自在功德广多无量。前中依光统师。分配十二住科为十二段。今谓此中一一各显菩提心中。一种胜德皆通始终。此亦不可别配诸位。一一皆约世喻显德准释可知。天德瓶者于中所索悉皆得故如如意珠也。恒娑者此云鹅毛。以此为衣水浇不着。喻菩提心尘垢不染。七使者贪等五钝使。复取身边二见故为七也。波罗提毗叉药者此云灯照药。毗楼那风者应是毗岚风。此云旋猛风也。次佛子菩提心者如是下结其功德等。于因果下释以菩萨诸位功德及佛果功德并皆从此心中所出生故。是故此心等彼所出。第二善男子譬如有人得自在药下明菩提心功德广多无量。于中一百三句。亦有诸德配十地分之。今亦通辨。一一各显一德。皆先喻后合。准释可知。以此说者听者俱是大人皆广见故。是故所举譬喻多非人间所有。频伽陀药者具正云毗笈摩。此云除去。谓能除去毒恶刹故。删陀那大药王树者此云续断药。谓此树药能令所伤骨肉等皆得后续故云也。药草名阿蓝婆者具云阿罗底蓝婆。此云得喜药。谓得涂身令身患心恶皆止生悦故以为名。忧陀伽婆罗栴檀者具云地毗乌罗伽娑罗也。地毗此云妙。乌罗伽此云腹行。即龙蛇之类。娑罗此云胜。亦云坚固。谓此栴檀坚固胜生在龙宫故以为名。波利质多树正云波唎耶咀罗拘毗陀罗此云香遍树。谓此树枝华实一切皆香故立此名。又此树香气于忉利天处一切普熏故名香遍。那利罗树者具云奈唎罗吉唎。此云茎等有用树。奈唎此云茎也罗是多声。谓茎等枝叶花果也。吉唎此云能作。谓此树茎等悉有用益众生故。此树出海中。其形甚高。似多罗树。其果甚美。于中有汁。似椰子树。阿罗娑药者具云呵吒迦阿罗娑。此云金光汁药。呵吒迦云金光明。阿罗娑云汁药。出于山中井内。诸龙守护。若有得饮皆成仙人。迦毗伽鸟者具云迦罗频伽。此云美音言鸟。谓迦罗云美音。频伽云语言。谓雪山中一切鸟声皆悉不及。又在卵中则能出声。阿夜健多铁者具云阿夜塞建那。谓阿夜此云铁。塞建那此云胜伏。谓此铁能伏碎余铁故名胜伏铁。摩伽罗鱼者此云极大之鱼。谓是巨鳖鱼也。四善男子下结前功德广多无量。初通举。后别结。善财何故在此广叹菩提心者。以是位终极故。功成德立。由本大心故须叹也</p>
<p>第二大段善男子汝先所问下正授己法界。于中有四。一授法体。二显法名。三辨来处。四明生处。初中五。先明摄入方便。于中二句。所牒问劝入令其趣证。二请其开门为求证方便。二弥勒弹指下加令入证。谓若就因力即是善财修无间道断除妄想。所证理现名曰门开。解脱道中正证法界名为即入。若就缘力即是弥勒加持。今约缘力说也。证已反顾本来性满非新得故。更无入处之门故云还闭。又以一证永得无有退失。更无复出故云还闭。三尔时善财观察下明证所见境。于中五。一见依报。二见正报。三见诸佛。四闻法音。五见出生。初见依报净土。中先见后益。见中此是弥勒实报所成楼观。次于内具百千楼观者明一土则一切土主伴具足也。二尔时善财睹见下明得益。于中先心喜障除益。后身遍楼观益。二又见无量下明见正报因果。于中有六。初总举本缘。初发心时。二或见初得慈心下明发心已后修行得记时。三或见为轮王下见本生随类生身有十三种。四或为四天王眷属下明见本生说法益物有十种。五或见满足下明本行成满德。六或见正受下明见业用自在德。于中先毛孔出身云。后复见下明毛孔出法门。三或于楼观见诸如来下明见诸佛摄化之德。于中三。先总通见。后尔时善财诸楼观中下别见八相成道摄生之相。以自在力无障碍故一中见也。三善财自见下结所见利益。四又闻下明闻法音。于中二。先闻五种法音声。一总辨所闻行法音。谓金铃中声及余严具亦闻此音。二闻初发心声。三闻成正觉声。四闻财法二施声。五闻成佛摄生声。二闻如是等下结闻声益得十种行门可知。五见宝镜中下明见出生。于中有六。初见宝镜中三世间。初见智正觉。次净世界下器世间。次又见下见众生世间。二又见宝柱中放光网。三见珠璎珞琉璃出水及光。四见花中人物。五见宝树中凡圣。六见半月像中行用。于中有十四种。一放光。二见弥勒本行施行。余十二种现身化导可知。又释通前总有七种法门。一铃现音声法门。二镜现形相法门三柱现住持法门。四璎现庄严法门。五花现开敷法门。六树现建立法门。七半月现住位起行法门。四弥勒告下问答辨定中三。先问。次唯然答。三譬辨定其见。于中有十喻显示。一梦见山海喻喻善财超妄见胜境。二临终业现喻喻难思境冥现。三非人所持喻喻加持见胜法。四龙宫奄久喻喻长劫谓须臾。五宝藏广现喻喻一中现多事。六遍处定境喻喻胜境随心现。七干城无碍喻喻所见无碍法。八升天见人喻喻见法得自在。九海现三千喻喻所见明了德。十幻现无碍喻喻威力现奇德。五尔时弥勒下摄威令起。于中三。初摄威警起。二先问所见。三称实而答并可知。授法体竟。第二显法名中。先问后答。以摄前后际故云入三世智。此即九世中三现在也。正念思惟者显能见之智明了无倒。庄严藏者明所见之境具德含藏。即楼观中摄一切劫一切刹各具胜德。皆有出生故立此名。又以此人位极不言我唯知此又是法行成满故云得如是等不可说法。第三大圣下辨来处。于中二。先明依报。初问后答。问意云。此小楼观内有尔许奇特事为是从外入来为不尔耶。答中有二喻。先明神力出生无从喻。二智愿所现无本喻。二善财白言下显正报。于中二。先问后答。问意前见弥勒从外来不知来处故问也。答中有三。初就实无趣。二从行说有。三随事辨来。又释初约法身。次就报身。后约化身。又初体。次德。后用。就初中有十句无趣。趣者是处义。谓无从来处亦无所至处。又趣是趣向义。亦无来去发趣故。二善男子下从行说有中。明法身随缘从行说趣同。净名云。吾从道场来。相似有七句。一悲。二戒。三愿。四通。五体。六用。七化可知。三汝所问下随事说来中。以海涧楼观是修道处摩离国是本生处。暂住生处。化人故从彼还此也。摩离者具云摩罗底数也。摩罗此云鬘。底数此云中。谓鬘中国此近摩罗耶山故名相同也。瞿波罗此云守护地。第四明生处中二。先问后答。问意前既云前生处来。未知何者是菩萨生处。答中二。初明依法家生行德处。二依事家生化身处。前中有五。一显所生处。二生缘眷属。三校量显胜。四所知自在。五体用广大。初中十种俱是生起行处故。一行因。二行缘。三行相。四愿扶。五化他。六观理。七随事。八益物。九无住。十顺古。二善男子下明生缘眷属中二十句。初七明生育。次四为长益。余九为成立同太子可知。三如是菩萨超凡下明校量显胜有十句。初一句超凡证性是总。生如来家下别九句可知。四摩诃萨生如是家下明所知自在。于中七句。一知趣空现受生。二了趣如化在有不着。三达无我化众生。四了生死能长时。五知阴幻。六了一切法。七得法身离染。五善男子我净法身下明业用广大有十句。初一法身充法界。余九德身满法界。二若诸同行下明依事家生化身处。于中有三。初生人中。拘提聚落者具云拘吒迦罗。此云楼观。即次前文名楼观聚落也。为三类众生。一为同行。二为灭慢。三为父母等。二生兜率为四种众生。一为化彼天。二集一生说法。三化宿世同行。四开佛所化。谓释迦遗法所化众生根未熟故如花未开。又利益未得亦如花合。待弥勒佛令其开发故也。三下生成佛汝及文殊俱见我者释有三义。一云我当来成佛时亦说此花严。彼时亦有文殊善财所说之法故云也。二云我成佛时汝与文殊俱来。助我宣扬法化。三为表法。谓善财何故上于佛会但求诸善知识而不求佛者。以善财此生是修因之身未成果故不至佛所。非谓不求。但成果隔因故说当见佛。以是满位故无仰推等也。上来摄德成因相知识竟</p>
<p>第四智照无二相知识者。显前因法生果体无分别绝境智等诸二相故</p>
<p>初举法劝修中。初劝往教问。以位极故教问。具足普贤行也。二彼当下叹德劝往。于中有二。初通显胜德。先征责后十句释成。一能满他行。二为佛母。三菩萨师。四勤化生。五大名闻。六大法师。七佛所赞。八住深智。九多劫修。十满普行。二善男子下别叹其是善财本缘。于中三。初明善财所成功德皆文殊力。二是故下结劝令往。三何以故下释显所由。是故上来所见所成皆是文殊也</p>
<p>二时善财下明依教趣入。于中三。初设敬辞退二尔时下造诣其处。今从弥勒却向文殊还行百一十城。故知从初至弥勒定经百十故也。至普门者摄别归普故。谓摄前诸差别位归此文殊普门故也。三观察下起念推求。此中汉本经欠十七行文。今勘梵本并翻补讫</p>
<p>三作是念时下明正证法界以表智照无二平等义故。无见敬申请等也。于中初申手摩顶。言过一百一十由旬者彻过如前差别之位至此平等普门之所。摩善财顶者示以普法灌其顶也。二而作是言下明语示教悔。于中二。先举所作行阙。后显不能入理。则显善财无此失故能得斯法。前中十句。一无信根者以阙行本故。二心没忧海者行心不发故。三功行不具者不修加行故。四已起精进并退失故。五不期多行故。六于一住着故。七不善发起菩萨行愿者此中二句。一不发愿。二不起行。九善友不护。十如来不念。二是等下明不能入理有十二句。初四举所知理法。二若周遍下显不能知分齐。三是文殊下明所成益。于中二。初赞慰令喜。二令得下明得法。于中初令得广多差别法有七句可知。二复令得入下令得普贤广大法。四既置下明摄用归本。以普贤道场是文殊自所住处。还安善财置于此处。同己所得。所作既毕。是以不现也。五于是善财下明成德究竟。于中初广见胜友。皆能顺教明其行缘。行缘既多。明成德非少。增长下显所成德有十句。一成悲智德。二寂用德。三深广德。四正勤德。五证教德。六行愿德。七照境德。八破障德。九成位德。十修普德也。智照无二相知识竟(又亦上来总是文殊当般若门竟自下普贤当法界门故也)</p>
<p>第五显因广大相知识以前照理无二显其甚深方堪成佛广大之因故。于中三。初举法劝修。二依教趣入。三正证法界</p>
<p>初中闻普贤名等者是何处闻。谓前文殊言声说故。又亦是前文殊所置善财于普贤道场。是故于彼闻此名等。于中初总显普贤德位。二地具下别辨普贤地位有十句。一地具者助道法等。又释信等行为成地法。二地法者诸地所行法如初地十愿二地戒法等。三地得者诸地所得果。谓调柔等。四地次第者诸地连接等。五地修者诸地中不住道仰修上地等。又是摄论中五修等。六地住处者功德住处故。又证智相应故。七地境界者二谛为境故。又遍行真如等为所证境故。八地持者任持所余诸功德故。又瑜伽三持中是圆满持故。九地共者三种同相智。诸地同行故。十地正道者根本后得二智为体故</p>
<p>二尔时善财下依教趣入中四。初起胜心。二见瑞应。三见光相。四结所见。初中起十种心者此十心之境并是普贤境界。是故起心还称彼境。方可得见普贤故也。二见十瑞应中先明得见所因有自他二力也。十瑞相者谓见普贤依报也。于中摄为五对中。先明土净。后住处众生净并可知。三见十光相者谓见普贤正报相。又前但直见。此中重见。又前粗相见。此中微细见。又前但见其体。此中见业用。于此十中初二但放光明。次四放光粗供具。后四人物利益可知。四结前所见必见普贤</p>
<p>三尔时善财下明正证法界。于中有八。一见身得益。二摩顶得益。三因深果厚。四举益劝观。五观见奇特益。六校量所得。七结齐佛果。八偈颂因果</p>
<p>初中二。先明所见法身。后明见已得益。前中有四。一总见普贤。二别观毛孔。三重观支节。四结遍十方。初中依前十心所念称境而见。初依前第一心见在道场如来前者表普贤齐佛果故。因果位同故。二心如虚空者依第二心见。三无染著者依第三心见。四除障净刹者依第四心见。五以无碍法者同前心。六充满十方亦同。七住一切智者是第七得萨婆若境心。八入诸法界者是深入法海心。九教化众生者是教化成就众生广心。十于一切劫下明前末后具因果心。亦摄前庄严道场心。二明见毛孔业用者前亦初总见净土。后见尘中业用今亦先总见正报。后见毛孔作用。于中二。十种分五。初一光救法界众生。次五出法界供具供养诸佛。次四出法界身云利益众生。次三出法界土调伏众生。后六出法界菩萨诸佛云。三重观支节等中。初见一三千界。次十方下通现十方世界风轮等。皆悉现显。四如此娑婆下结通十方中有四重普遍。初举舍那结贤首。二举贤首结东方三举东方结十方。四举十方结微尘。是故当知。前即身中苞容法界。广无边故显其普义。今即明此含法界身潜入微尘调柔无碍。明其贤义。是即内外周遍限量斯尽故名也。二尔时下明善财得益中。初总举因见所得。以究竟位中智故云不可坏也。下别显十智中。初四身遍见闻。后六智内充实。初五是佛智。后一是普贤智并可知</p>
<p>第二摩顶得定中二。初明此处一世界中摩益。先摩顶。次得定中三。初举定。二摄眷属。三明定用成益。有八句所益可知。二如此下结通十方世界佛所摩益同之。以善财等普贤故周遍十方也</p>
<p>第三尔时普贤下明因深果厚中三。先问答审见。二明因深远。三明结因成果。就因中初明所修之行有四句。初总明多劫修。二明修起大心。三在家修施行。四出家修道行。二善男子下结十句行。明说不可尽可知。三善男子我得下结因成果。于中先结因有成果之功故云力。有十句可知。二得是力下所成果德。于中初由了因得法身果。后由生因得色身果</p>
<p>第四汝且观我下明举益劝观。于中二。初总明难闻见。二别成不退益。于中五句。一闻名益。二见等益有七种相可知。三思念益。先约时后约生。四以如是下总结益用。五明转生益二句。一闻修因生净土。二见闻身生法身</p>
<p>第五汝复观我下明观见奇特。于中二。初身分之内见三种世间。并各无边。二又见下明见从身所出佛果业用</p>
<p>第六尔时善财迳由下明校量所得。于中二。初正校量显多。二何以故下释显多义。于中六句。一所入多。二所得多。三所知多。四所度多。五所修多。六不此没等明平等普遍同普贤境</p>
<p>第七尔时善财能自下明位满齐佛。于中有十六句。初一句总显因圆。二不久下总明等果。三一身充满明得普贤身。下有十三种等于诸佛。此是因位圆满更无所修。是故但云与诸佛等。不辨更求知识修因。普贤位竟</p>
<p>第八偈颂中有九十九偈半。问既云重颂未知颂何处文。答有人释。此是颂前善财当得十三种所等佛境。即科此文亦为十三段次第配释。此释不便。前善财所得是结集者说。非是普贤说。何因乃为重颂。又有释云此颂前普贤说自往因所事诸佛等。此亦难用。以偈文中总无此意。今释前长行中唯明因行。未说果用。今明重颂说果非因。文绮互显故也。又释今颂举果显因。是显发释故也。何故唯显佛德者为善财因行穷满不为可说因门。是故说佛果业用。又为普贤对佛前坐承力摄化其用究竟。推功在佛。偈中分六。初有五偈。诫听许说。略叹佛德。二时诸菩萨下三偈明众领劝叹说听受。三诸佛微妙下二十偈半通叹十方报佛胜德。于中五。初三明大智无著照机德。次四叹形言随感隐显德。次七叹主伴严土自在德。次五半叹遍转法轮微细德。后一总结十方诸佛德。四或见释迦下别叹释迦化身功德。于中四。初二十半叹佛意业作用。二安住下十九叹佛语业作用。三具足智功德下十五叹佛身业作用。四譬如工幻师下八偈半喻显无碍。就初意业作用中有五。初五明六度行智用。次三天身八相用。次二常在恒灭用。次四巧化随机用。次六半用身光寿刹用。第二语业中四。初五明转三乘法轮。并业用无生等是大乘法也。次五明六度觉品对治法。则释前三乘唯一圆音也。次五明五乘总别乃至多乘。次四明平等语业而应一切。第三具足下十五偈明身业作用中五。初三示凡身。次二现声闻身。次三现外道身。次三现示大力身。后四现诸天身及结。第四譬如下八偈半喻显三业中。初五偈明喻身业。一幻师喻二月现四德喻。一体圆净。二示增减。三应净心。四映二乘。三海现二能喻。一出宝。二现影。次一喻前意业。谓智日灭闇喻。后二半喻语业。谓法雨无从喻。化身竟。第五如来净法身下六偈叹法身德。于中四。初二明法身相。先法说后喻况。前中摄论法身具五种故。此中同彼。谓初句是白净法身为相。以是果圆满转故。二次二句是不思议相。谓于世间无物比故。三非有无者是无二为相。以非有为无为故。四次一句是无依为相。谓无所依故。五次一句是常。住为相。以无来去常住故。次二句举梦见及空画为喻。二有一偈明法身离相。亦先法说三句。一约用。二约德。三约体下一句喻显如空也。三有二偈明法身用无积聚。初一举二喻。谓摩尼出宝喻。二光明无体喻。谓诸天菩萨等皆名众生。悉有光明故云众生诸光明也。辨此等光各无停积处。同摩尼所出宝。亦无本相似。下一偈合法可知。四大仙下一偈圆法身。即相常寂。于中大仙现者明佛出现。于世虚空下举七喻以显。一空。二如。三自性。四实际。五涅槃。六离欲。七寂灭。谓佛现世则同此七义。是故即寂以显法身也。第六末后二颂即结说劝持。先举四喻可知。以显佛德深广。一心虑无限喻。二微尘难量喻。三海滴难知喻。四虚空无际喻。此下一举益劝信。谓信此普贤自在法者。究竟要当终齐佛果如善财与诸佛等等也。上来于下本十万偈花严内释前分三万六千偈竟</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>