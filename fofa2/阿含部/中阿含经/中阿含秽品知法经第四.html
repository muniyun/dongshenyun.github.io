<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（九○）中阿含秽品知法经第四(第二小土城诵)<br>
<br>
我闻如是。一时。佛游拘舍弥在瞿师罗园<br>
<br>
尔时。尊者周那告诸比丘。若有比丘作如是说。我知诸法所可知法而无增伺。然彼贤者心生恶增伺而住。如是诤讼．恚恨．嗔缠．不语结．悭．嫉．欺诳．谀谄．无惭．无愧。无恶欲．恶见。然彼贤者心生恶欲．恶见而住。诸梵行人知彼贤者不知诸法所可知法而无增伺。所以者何。以彼贤者心生增伺而住。如是诤讼．恚恨．嗔缠．不语结．悭．嫉．欺诳．谀谄．无惭．无愧。无恶欲．恶见。所以者何。以彼贤者心生恶欲．恶见而住<br>
<br>
诸贤。犹人不富自称说富。亦无国封说有国封。又无畜牧说有畜牧。若欲用时。则无金．银．真珠．琉璃．水精．琥珀。无畜牧．米谷。亦无奴婢。诸亲朋友往诣彼所。而作是说。汝实不富自称说富。亦无国封说有国封。又无畜牧说有畜牧。然欲用时。则无金．银．真珠．琉璃．水精．琥珀。无畜牧．米谷。亦无奴婢<br>
<br>
如是。诸贤。若有比丘作如是说。我知诸法所可知法而无增伺。然彼贤者心生恶增伺而住。如是诤讼．恚恨．嗔缠．不语结．悭．嫉．欺诳．谀谄．无惭．无愧。无恶欲．恶见。然彼贤者心生恶欲．恶见而住。诸梵行人知彼贤者不知诸法所可知法而无增伺。所以者何。以彼贤者心不向增伺尽．无余涅槃。如是诤讼．恚恨．嗔缠．不语结．悭．嫉．欺诳．谀谄．无惭．无愧。无恶欲．恶见。所以者何。以彼贤者心不向恶见法尽．无余涅槃<br>
<br>
诸贤。或有比丘不作是说。我知诸法所可知法而无增伺。然彼贤者心不生恶增伺而住。如是诤讼．恚恨．嗔缠．不语结．悭．嫉．欺诳．谀谄．无惭．无愧。无恶欲．恶见。然彼贤者心不生恶欲．恶见而住。诸梵行人知彼贤者实知诸法所可知法而无增伺。所以者何。以彼贤者心不生恶增伺而住。如是诤讼．恚恨．嗔缠．不语结．悭．嫉．欺诳．谀谄．无惭．无愧。无恶欲．恶见。所以者何。以彼贤者心不生恶欲．恶见而住<br>
<br>
诸贤。犹人大富自说不富。亦有国封说无国封。又有畜牧说无畜牧。若欲用时。则有金．银．真珠．琉璃．水精．琥珀。有畜牧．米谷。亦有奴婢。诸亲朋友往诣彼所。作如是说。汝实大富自说不富。亦有国封说无国封。又有畜牧说无畜牧。然欲用时。则有金．银．真珠．琉璃．水精．琥珀。有畜牧．米谷。亦有奴婢<br>
<br>
如是。诸贤。若有比丘不作是说。我知诸法所可知法而无增伺。然彼贤者心不生恶增伺而住。如是诤讼．恚恨．嗔缠．不语结．悭．嫉．欺诳．谀谄．无惭．无愧。无恶欲．恶见。然彼贤者心不生恶欲．恶见而住。诸梵行人知彼贤者知诸法所可知法而无增伺。所以者何。以彼贤者心向增伺尽．无余涅槃。如是诤讼．恚恨．嗔缠．不语结．悭．嫉．欺诳．谀谄．无惭．无愧。无恶欲．恶见。所以者何。以彼贤者心向恶见法尽．无余涅槃<br>
<br>
尊者周那所说如是。彼诸比丘闻尊者周那所说。欢喜奉行<br>
<br>
知法经第四竟(八百八十一字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>