<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（一八四）中阿含双品牛角娑罗林经第三(第四分别诵)<br>
<br>
我闻如是<br>
<br>
一时。佛游跋耆瘦。在牛角娑罗林。及诸多知识上尊比丘大弟子等。尊者舍梨子．尊者大目揵连．尊者大迦叶．尊者大迦旃延．尊者阿那律陀．尊者离越哆尊者阿难。如是比丘多知识上尊比丘大弟子等。亦游跋耆瘦。在牛角娑罗林。并共近佛叶屋边住<br>
<br>
于是。尊者大目揵连．尊者大迦叶．尊者大迦旃延．尊者阿那律陀过夜平旦。往诣尊者舍梨子所。尊者阿难遥见彼诸尊往已。白曰。贤者离越哆。当知此尊者大目揵连．尊者大迦叶．尊者大迦旃延．尊者阿那律陀过夜平旦。往诣尊者舍梨子所。贤者离越哆。今可共彼诸尊往诣尊者舍梨子所。傥能因彼从尊者舍梨子少多闻法。于是。尊者大目揵连．尊者大迦叶．尊者大迦旃延．尊者阿那律陀．尊者离越哆．尊者阿难过夜平旦。往诣尊者舍梨子所<br>
<br>
尊者舍梨子遥见彼诸尊来已。尊者舍梨子因彼诸尊故说。善来。贤者阿难。善来。阿难。善来。阿难。世尊侍者解世尊意。常为世尊之所称誉。及诸智梵行人。我今问贤者阿难。此牛角娑罗林甚可爱乐。夜有明月。诸娑罗树皆敷妙香。犹若天花。贤者阿难。何等比丘起发牛角娑罗林<br>
<br>
尊者阿难答曰。尊者舍梨子。若有比丘广学多闻。守持不忘。积聚博闻。所谓法者。初妙．中妙．竟亦妙。有义有文。具足清净。显现梵行。如是诸法广学多闻。玩习至千。意所惟观。明见深达。彼所说法简要捷疾。与正相应。欲断诸结。尊者舍梨子。如是比丘起发牛角娑罗林<br>
<br>
尊者舍梨子复问曰。贤者离越哆。贤者阿难比丘已说随所知。我今复问贤者离越哆。此牛角娑罗林甚可爱乐。夜有明月。诸娑罗树皆敷妙香。犹若天花。贤者离越哆。何等比丘起发牛角娑罗林<br>
<br>
尊者离越哆答曰。尊者舍梨子。若有比丘乐于燕坐。内行止。不废坐禅。成就于观。常好闲居。喜安靖处。尊者舍梨子。如是比丘起发牛角娑罗林<br>
<br>
尊者舍梨子复问曰。贤者阿那律陀。贤者离越哆比丘已说随所知。我今复问贤者阿那律陀。此牛角娑罗林甚可爱乐。夜有明月。诸娑罗树皆敷妙香。犹若天华。贤者阿那律陀。何等比丘起发牛角娑罗林<br>
<br>
尊者阿那律陀答曰。尊者舍梨子。若有比丘逮得天眼。成就天眼。于千世界彼少方便须臾尽见。尊者舍梨子。犹有目人住高楼上。于下露地有千土墼。彼少方便须臾尽见。尊者舍梨子。如是若有比丘逮得天眼。成就天眼。于千世界彼少方便须臾尽见。尊者舍梨子。如是比丘起发牛角娑罗林<br>
<br>
尊者舍梨子复问曰。贤者迦旃延。贤者阿那律陀比丘已说随所知。我今复问贤者迦旃延。此牛角娑罗林甚可爱乐。夜有明月。诸娑罗树皆敷妙香。犹若天花。贤者迦旃延。何等比丘起发牛角娑罗林<br>
<br>
尊者大迦旃延答曰。尊者舍梨子。犹二比丘法师共论甚深阿毗昙。彼所问事。善解悉知。答亦无碍。说法辩捷。尊者舍梨子。如是比丘起发牛角娑罗林<br>
<br>
尊者舍梨子复问曰。尊者大迦叶。贤者迦旃延比丘已说随所知。我今复问尊者大迦叶。此牛角娑罗林甚可爱乐。夜有明月。诸娑罗树皆敷妙香。犹若天华。尊者大迦叶。何等比丘起发牛角娑罗林<br>
<br>
尊者大迦叶答曰。贤者舍梨子。若有比丘自无事称说无事。自有少欲称说少欲。自有知足称说知足。自乐在远离独住称说乐在远离独住。自修行精勤称说修行精勤。自立正念正智称说立正念正智。自得定称说得定。自有智慧称说智慧。自诸漏已尽称说诸漏已尽。自劝发渴仰成就欢喜称说劝发渴仰成就欢喜。贤者舍梨子。如是比丘起发牛角娑罗林<br>
<br>
尊者舍梨子复问曰。贤者目揵连。尊者大迦叶已说随所知。我今复问贤者目揵连。此牛角娑罗林甚可爱乐。夜有明月。诸娑罗树皆敷妙香。犹若天华。贤者目连。何等比丘起发牛角娑罗林<br>
<br>
尊者大目揵连答曰。尊者舍梨子。若有比丘有大如意足。有大威德。有大福祐。有大威神。自在无量如意足。彼行无量如意足。变一为众。合众为一。一则住一。有知有见。彻过石壁。如空无碍。出入于地。犹若如水。履水如地而不陷没。上升虚空。结跏趺坐。犹若如鸟。今此日月有大如意足。有大威德。有大福祐。有大威神。以手扪摸。身至梵天。尊者舍梨子。如是比丘起发牛角娑罗林<br>
<br>
尊者大目揵连问曰。尊者舍梨子。我及诸尊已各自说随其所知。我今问尊者舍梨子。此牛角娑罗林甚可爱乐。夜有明月。诸娑罗树皆敷妙香。犹若天华。尊者舍梨子。何等比丘起发牛角娑罗林<br>
<br>
尊者舍梨子答曰。贤者目揵连。若有比丘随用心自在而不随心。彼若欲得随所住止。中前游行。即彼住止。中前游行。彼若欲得随所住止。日中．晡时游行。即彼住止。日中．晡时游行。贤者目揵连。犹王．王臣。衣服甚多。有若干种杂妙色衣。彼若欲得中前著者即取着之。彼若欲得日中．晡时著者即取着之。贤者目揵连。如是。若有比丘随用心自在而不随心。彼若欲得随所住止。中前游行。即彼住止。中前游行。彼若欲得随所住止。日中．晡时游行。即彼住止。日中．晡时游行。贤者目揵连。如是比丘起发牛角娑罗林<br>
<br>
尊者舍梨子告曰。贤者目揵连。我及诸贤已各自说随其所知。贤者目揵连。我等宁可共彼诸贤往诣佛所。向论此事。于中知谁最为善说。于是。尊者舍梨子．尊者大目揵连．尊者大迦叶．尊者大迦旃延．尊者阿那律陀．尊者离越哆．尊者阿难往诣佛所。诸尊者等稽首佛足。却坐一面。尊者阿难亦稽首佛足。却住一面<br>
<br>
尊者舍梨子白曰。世尊。今日贤者大目揵连．尊者大迦叶．贤者迦旃延．贤者阿那律陀．贤者离越哆．贤者阿难过夜平旦。来诣我所。我遥见彼诸贤来已。因彼诸贤故说。善来。贤者阿难。善来。阿难。善来。阿难。世尊侍者解世尊意。常为世尊之所称誉。及诸智梵行人。我今问贤者阿难。此牛角娑罗林甚可爱乐。夜有明月。诸娑罗树皆敷妙香。犹若天华。贤者阿难。何等比丘起发牛角娑罗林。贤者阿难即答我曰。尊者舍梨子。若有比丘广学多闻。守持不忘。积聚博闻。所谓法者。初妙．中妙．竟亦妙。有义有文。具足清净。显现梵行。如是诸法广学多闻。玩习至千。意所惟观。明见深达。彼所说法简要捷疾。与正相应。欲断诸结。尊者舍梨子。如是比丘起发牛角娑罗林<br>
<br>
世尊叹曰。善哉。善哉。舍梨子。实如阿难比丘所说。所以者何。阿难比丘成就多闻<br>
<br>
尊者舍梨子白曰。世尊。贤者阿难如是说已。我复问曰。贤者离越哆。贤者阿难比丘已说随所知。我今复问贤者离越哆。此牛角娑罗林甚可爱乐。夜有明月。诸娑罗树皆敷妙香。犹若天华。贤者离越哆。何等比丘起发牛角娑罗林。贤者离越哆即答我曰。尊者舍梨子。若有比丘乐于燕坐。内行止。不废坐禅。成就于观。常好闲居。喜安靖处。尊者舍梨子。如是比丘起发牛角娑罗林<br>
<br>
世尊叹曰。善哉。善哉。舍梨子。如离越哆比丘所说。所以者何。离越哆比丘常乐坐禅<br>
<br>
尊者舍梨子白曰。世尊。贤者离越哆如是说已。我复问曰。贤者阿那律陀。贤者离越哆比丘已说随所知。我今复问贤者阿那律陀。此牛角娑罗林甚可爱乐。夜有明月。诸娑罗树皆敷妙香。犹若天华。贤者阿那律陀。何等比丘起发牛角娑罗林。贤者阿那律陀即答我曰。尊者舍梨子。若有比丘逮得天眼。成就天眼。于千世界彼少方便须臾尽见。尊者舍梨子。犹有目人住高楼上。于下露地有千土墼。彼少有方便须臾尽见。尊者舍梨子。如是。若有比丘逮得天眼。成就天眼。于千世界微少方便须臾尽见。尊者舍梨子。如是比丘起发牛角娑罗林<br>
<br>
世尊叹曰。善哉。善哉。舍梨子。如阿那律陀比丘所说。所以者何。阿那律陀比丘成就天眼<br>
<br>
尊者舍梨子白曰。世尊。贤者阿那律陀如是说已。我复问曰。贤者迦旃延。贤者阿那律陀比丘已说随所知。我今复问贤者迦旃延。此牛角娑罗林甚可爱乐。夜有明月。诸娑罗树皆敷妙香。犹若天华。贤者迦旃延。何等比丘起发牛角娑罗林。贤者迦旃延即答我曰。尊者舍梨子。犹二比丘法师共论甚深阿毗昙。彼所问事。善解悉知。答亦无碍。说法辩捷。尊者舍梨子。如是比丘起发牛角娑罗林<br>
<br>
世尊叹曰。善哉。善哉。舍梨子。如迦旃延比丘所说。所以者何。迦旃延比丘分别法师<br>
<br>
尊者舍梨子白曰。世尊。贤者迦旃延如是说已。我复问曰。尊者大迦叶。贤者迦旃延比丘已说随所知。我今复问尊者大迦叶。此牛角娑罗林甚可爱乐。夜有明月。诸娑罗树皆敷妙香。犹若天华。尊者大迦叶。何等比丘起发牛角娑罗林。尊者大迦叶即答我曰。贤者舍梨子。若有比丘自无事称说无事。自有少欲称说少欲。自有知足称说知足。自乐在远离独住称说乐在远离独住。自修行精勤称说修行精勤。自立正念正智称说立正念正智。自得定称说得定。自有智慧称说智慧。自诸漏已尽称说诸漏已尽。自劝发渴仰成就欢喜称说劝发渴仰成就欢喜。贤者舍梨子。如是比丘起发牛角娑罗林<br>
<br>
世尊叹曰。善哉。善哉。舍梨子。如迦叶比丘所说。所以者何。迦叶比丘常行无事<br>
<br>
尊者舍梨子白曰。世尊。尊者大迦叶如是说已。我复问曰。贤者目揵连。尊者大迦叶已说随所知。我今复问贤者目揵连。此牛角娑罗林甚可爱乐。夜有明月。诸娑罗树皆敷妙香。犹若天华。贤者目揵连。何等比丘起发牛角娑罗林。贤者大目揵连即答我曰。尊者舍梨子。若有比丘有大如意足。有大威德。有大福祐。有大威神。自在无量如意足。彼行无量如意足。变一为众。合众为一。一则住一。有知有见。彻过石壁。如空无碍。出入于地。犹若如水。履水如地而不陷没。上升虚空。结跏趺坐。犹若如鸟。今此日月有大如意足。有大威德。有大福祐。有大威神。以手扪摸。身至梵天。尊者舍梨子。如是比丘起发牛角娑罗林<br>
<br>
世尊叹曰。善哉。善哉。舍梨子。如目揵连比丘所说。所以者何。目揵连比丘有大如意足<br>
<br>
于是。尊者大目揵连即从坐起。偏袒着衣。叉手向佛。白曰。世尊。我及诸尊如是说已。便白尊者舍梨子曰。尊者舍梨子。我及诸尊已各自说随其所知。我今问尊者舍梨子。此牛角娑罗林甚可爱乐。夜有明月。诸娑罗树皆敷妙香。犹若天华。尊者舍梨子。何等比丘起发牛角娑罗林。尊者舍梨子即答我曰。贤者目揵连。若有比丘随用心自在而不随心。彼若欲得随所住止。中前游行。即彼住止。中前游行。彼若欲得随所住止。日中．晡时游行。即彼住止。日中．晡时游行。贤者目揵连。犹王．王臣。衣服甚多。有若干种杂妙色衣。彼若欲得中前著者即取着之。彼若欲得日中．晡时著者即取着之。贤者目揵连。如是。若有比丘随用心自在而不随心。彼若欲得随所住止。中前游行。即彼住止。中前游行。彼若欲得随所住止。日中．晡时游行。即彼住止。日中．晡时游行。贤者目揵连。如是比丘起发牛角娑罗林<br>
<br>
世尊叹曰。善哉。善哉。目揵连。如舍梨子比丘所说。所以者何。舍梨子比丘随用心自在<br>
<br>
于是。尊者舍梨子即从坐起。偏袒着衣。叉手向佛。白曰。世尊。我及诸贤如是说已。告曰。贤者目揵连。我及诸贤已各自说随其所知。贤者目揵连。我等宁可共彼诸贤往诣佛所。向论此事。于中知谁最为善说。世尊。我等谁为善说耶<br>
<br>
世尊答曰。舍梨子。一切悉善。所以者何。此诸法者。尽我所说。舍梨子。听我所说。如是比丘起发牛角娑罗林。舍梨子。若有比丘随所依住城郭村邑。彼过夜平旦。着衣持钵。入村乞食。善守护身。善敛诸根。善立其念。彼乞食已。过日中后。收举衣钵。澡洗手足。以尼师坛着于肩上。或至无事处。或至树下。或至空安靖处。敷尼师坛。结跏趺坐。不解结跏趺坐乃至漏尽。彼便不解结跏趺坐乃至漏尽。舍梨子。如是比丘起发牛角娑罗林<br>
<br>
佛说如是。彼诸比丘闻佛所说。欢喜奉行<br>
<br>
牛角娑罗林经第三竟(三千七百八十五字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>