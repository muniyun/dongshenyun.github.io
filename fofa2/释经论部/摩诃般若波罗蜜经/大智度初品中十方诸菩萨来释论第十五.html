<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大智度初品中十方诸菩萨来释论第十五</p>
<p>【经】是时东方过如恒河沙等诸佛世界。其世界最在边世界名多宝佛号宝积。今现在为诸菩萨摩诃萨说般若波罗蜜</p>
<p>【论】问曰。如佛所说一切世界无量无边。云何言其世界最在边。最在边者是堕有边相。若世界有边众生应尽。何以故。无量诸佛一一佛度无量阿僧祇众生。令入无余涅槃。更无新众生故者应尽。答曰。佛经虽言世界无量。此方便说非是实教。如实无神方便故说言有神。此十四难。世界有边无边俱为邪见。若无边佛不应有一切智。何以故。智慧普知无物不尽。是名一切智。若世界无边是有所不尽。若有边如先说咎。此二俱邪见。何以故。依无边以破有边故。是多宝世界非一切世界边。是释迦牟尼佛。因缘众生可应度者最在边。譬如一国中最在边。不言一阎浮提最在边。若无边佛不应一切智者。如上佛义中答。佛智无量故应知。譬如函大故盖亦大。问曰。世界名多宝。宝有二种。财宝法宝。何等宝多名为多宝世界。答曰。二种皆有。又多菩萨照法性等诸宝。(言此宝大菩萨所有以为宝冠。宝冠中皆见诸佛。又了达一切诸法之性)多故。名为多宝。是中有佛名宝积。以无漏根力觉道等法宝集故。名为宝积。问曰。若尔者一切佛皆应号宝积。何以独称彼佛为宝积。答曰。虽一切诸佛皆有此宝。但彼佛即以此宝为名。如弥勒名为慈氏。诸佛虽皆有慈。但弥勒即以慈为名。复次如宝华佛。生时一切身边有种种华色光明故。名宝华太子。如燃灯佛。生时一切身边如灯故。名燃灯太子。作佛亦名燃灯。(丹注云旧名定光佛也)宝积佛亦如是。应当初生时亦多诸宝物生。或地生。或天雨种种宝集故。名为宝积。问曰。唯有释迦牟尼一佛无十方佛。何以故。是释迦文尼佛无量威力无量神通。能度一切众生。更无余佛。如说阿难一心思惟过去诸佛宝华燃灯等。皆生好世寿命极长。能度一切众生。今释迦牟尼佛。恶世生寿命短。将无不能度一切弟子耶。如是心疑。佛时即知阿难心之所念。即以日出时入日出三昧。尔时佛身一切毛孔出诸光明。亦如日边出诸光明。其光遍照阎浮提内。其明满已照四天下。照四天下满已照三千大千世界。照三千大千世界。满已照十方无量世界。尔时世尊从脐边出诸宝莲华。如偈说</p>
<p>　青光琉璃茎　　千叶黄金色</p>
<p>　金刚为华台　　琥珀为华饰</p>
<p>　茎软不粗曲　　其高十余丈</p>
<p>　真青琉璃色　　在佛脐中立</p>
<p>　其叶广而长　　白光间妙色</p>
<p>　无量宝庄严　　其华有千叶</p>
<p>　妙华色如是　　从佛脐中出</p>
<p>　是四华台上　　宝座曜天日</p>
<p>　座各有坐佛　　如金山四首</p>
<p>　光曜等如一　　从四佛脐中</p>
<p>　各出妙宝华　　华上有宝座</p>
<p>　其座各有佛　　从是佛脐中</p>
<p>　展转出宝华　　华华皆有座</p>
<p>　座座各有佛　　如是展转化</p>
<p>　乃至净居天　　若欲知近远</p>
<p>　当以譬喻说　　有一大方石</p>
<p>　纵广如太山　　从上放令下</p>
<p>　直过无所碍　　万八千三百</p>
<p>　八十有三岁　　如是年岁数</p>
<p>　尔乃得到地　　于是两中间</p>
<p>　化佛满其中　　其光大盛明</p>
<p>　踰于火日月　　有佛身出水</p>
<p>　亦有身出火　　或复现经行</p>
<p>　有时静默坐　　有佛行乞食</p>
<p>　以此福众生　　或复说经行</p>
<p>　有时放光明　　或到三恶趣</p>
<p>　冰闇火地狱　　和气济寒冰</p>
<p>　光明照闇狱　　热处施凉风</p>
<p>　随事救其害　　安之以无患</p>
<p>　度之以法乐　</p>
<p>如是种种方便。一时顿能度十方无量众生。度众生已还入本处住佛脐中。尔时世尊。从日出三昧起问阿难言。汝见此三昧神通力不。阿难白佛。唯然已见。重白佛言。若佛住世一日之中所度弟子可满虚空。何况在世八十余年。以是故言一佛功德神力无量现化十方无异佛也。复次如佛所言。女人不得作转轮圣王。不得作天帝释魔天王梵天王。不得作佛。转轮圣王不得一处并治。十力世尊亦无一世二佛。又佛说言。佛言不虚世无二佛一法难值是佛世尊也。无量亿劫时。时一有。是九十一劫中三劫有佛。贤劫之前九十一劫初有佛名鞞婆尸。(秦言种种见)第三十一劫中有二佛。一名尸弃。(秦言火)二名鞞恕婆附(秦言一切胜)是贤劫中有四佛。一名迦罗鸠餐陀。二名迦那伽牟尼(秦言金仙人也)三名迦叶。四名释迦牟尼。除此余劫皆空无佛甚可怜愍。若有十方佛。何以故言余劫无佛甚可怜愍。答曰。虽释迦文尼佛有无量神力能变化作佛在十方说法放光明度众生。亦不能尽度一切众生。堕有边故。则无未来世佛故。然众生不尽。以是故应更有余佛</p>
<p>复次汝言。佛自说女人不得作五事。二转轮圣王不得同时出世。佛亦如是。同时一世亦无二佛。汝不解此义。佛经有二义。有易了义。有深远难解义。如佛欲入涅槃时。语诸比丘从今日应依法不依人。应依义不依语。应依智不依识。应依了义经不依未了义。依法者法有十二部应随此法。不应随人。依义者。义中无诤好恶罪福虚实故。语以得义义非语也。如人以指指月以示惑者。惑者视指而不视月。人语之言。我以指指月令汝知之。汝何看指而不视月。此亦如是。语为义指。语非义也。是以故不应依语。依智者。智能筹量分别善恶。识常求乐不入正要。是故言不应依识。依了义经者。有一切智人佛第一。一切诸经书中佛法第一。一切众生中比丘僧第一。布施得大富。持戒得生天。如是等是了义经。如说法师。说法有五种利。一者大富。二者人所爱。三者端正。四者名声。五者后得涅槃。是为未了义。云何未了。施得大富是为了。了可解。说法无财施而言得富。得富者说法人种种赞施。破人悭心亦自除悭。以是因缘得富。是故言未了。是多持经方便说非实义。是经中佛虽言世无二佛俱出。不言一切十方世界。虽言世无二转轮圣王。亦不言一切三千大千世界无。但言四天下世界中。无二转轮圣王。作福清净故独王一世无诸怨敌。若有二王不名清净。虽佛无嫉妒心。然以行业世世清净故。亦不一世界有二佛出。百亿须弥山。百亿日月。名为三千大千世界。如是十方恒河沙等三千大千世界。是名为一佛世界。是中更无余佛。实一释迦牟尼佛。是一佛世界中。常化作诸佛种种法门种种身种种因缘种种方便。以度众生。以是故。多持经中。一时一世界无二佛。不言十方无佛。复次如汝言。佛言一事难值是佛世尊。又言九十一劫。三劫有佛余劫皆空无佛甚可怜愍。佛为此重罪不种见佛善根人说言。佛世难值如优昙波罗树华时时一有。如是罪人轮转三恶道。或在人天中佛出世时。其人不见如说。舍卫城中九亿家。三亿家眼见佛。三亿家耳闻有佛而眼不见。三亿家不闻不见。佛在舍卫国二十五年。而此众生不闻不见。何况远者。复次佛与阿难入舍卫城乞食。是时有一贫老母立在道头。阿难白佛。此人可愍佛应当度。佛语阿难。是人无因缘。阿难言。佛往近之。此人见佛相好光明。发欢喜心为作因缘。佛往近之回身背佛。佛从四边往。便四向背佛仰面上向。佛从上来低头下向。佛从地出两手覆眼不肯视佛。佛语阿难复欲作何因缘。有如是人无度因缘。不得见佛。以是故佛言。佛难得值如优昙波罗树华。譬如水雨虽多处处易得。饿鬼常渴不能得饮。汝言九十一劫。三劫有佛。为一佛世界故。不为一切余诸世界。是处劫空无有佛出甚可怜愍者。亦是此间一佛世界。非为一切余诸世界也。以是故知有十方佛。复次声闻法中有十方佛。汝自不解。如杂阿含经中说。譬如大雨连注。渧渧无间不可知数。诸世界亦如是。我见东方无量世界。有成有住有坏。其数甚多不可分别。如是乃至十方。是十方世界中。无量众生有三种身苦老病死。三种心苦淫嗔痴。三种后世苦地狱饿鬼畜生。一切世界皆有三种人。下中上。下人着现世乐。中人求后世乐。上人求道有慈悲心怜愍众生。有因缘云何无果报。佛言。若无老病死。佛不出世。是人见老病死苦恼众生。心中作愿我当作佛。以度脱之拔其心病济后世苦。如是十方世界。皆有佛出因缘。何以故。独言此间有佛余处无耶。譬如有人言。有木无火有湿地而无水是不可信。佛亦如是。众生身有老病死苦。心有淫嗔痴病。佛为断此三苦令得三乘故。出世一切世界中。皆有此苦云何无佛。复次盲人无量。而言唯须一医。此亦不然。以是故应更有十方佛。复次长阿含中。有经言。有鬼神王守北方。与众多百千万鬼神。后夜到佛所头面礼佛足。一面住放清净光。普照只桓皆令大明。合掌赞佛说此二偈</p>
<p>　大精进人我归命　　佛二足中尊最上</p>
<p>　智慧眼人能知见　　诸天不解此慧事</p>
<p>　过去未来今诸佛　　一切我皆稽首礼</p>
<p>　如是我今归命佛　　亦如恭敬三世尊　</p>
<p>如是偈中有十方佛。鬼神王稽首三世佛。然后别归命释迦牟尼佛。若无十方现在佛。当应但归命释迦文尼佛。不应言过去未来现在诸佛。是故知有十方佛。复次过去世有无量佛。未来世亦有无量佛。以是故现在亦应有无量佛。复次若佛于声闻法中。言有十方无数无量佛。众生当言佛易可遇不勤求脱。若不值此佛当遇彼佛。如是懈怠不勤求度。譬如鹿未被箭时不知怖畏。既被箭已踔围而出。人亦如是。有老病死苦。闻唯有一佛甚难可遇。心便怖畏勤行精进疾得度苦。以是故佛于声闻法中。不言有十方佛。亦不言无。若有十方佛。汝言无得无限罪。若无十方佛。而我言有。生无量佛想得恭敬福。所以者何。善心因缘福德力大故。譬如慈心三昧力。观一切众生皆见受乐。虽无实益以慈观故。是人得无量福。十方佛想亦复如是。若实有十方佛而言无。得破十方佛无量重罪。何以故。破实事故。肉眼人虽俱不知。但心信言有。其福无量。若实有而意谓无。其罪甚重。人自用心尚应信有。何况佛自说摩诃衍中。言实有十方佛而不信耶。问曰。若有十方无量诸佛及诸菩萨。今此众生多堕三恶道中。何以不来。答曰。众生罪重故。诸佛菩萨虽来不见。又法身佛常放光明。常说法。而以罪故不见不闻。譬如日出盲者不见。雷霆振地聋者不闻。如是法身常放光明常说法。众生有无量劫罪垢厚重不见不闻。如明镜净水照面则见。垢翳不净则无所见。如是众生心清净则见佛。若心不净则不见佛。今虽实有十方佛及诸菩萨来度众生。而不得见。复次如释迦牟尼佛。在阎浮提中生。在迦毗罗国。多游行东天竺六大城。有时飞到南天竺亿耳居士舍受供养。有时暂来北天竺月氏国。降阿波罗龙王。又至月氏国西。降女罗刹。佛在彼石窟中一宿。于今佛影犹在。有人就内看之则不见。出孔遥观光相。如佛有时。暂飞至罽宾隶跋陀仙人山上。住虚空中降此仙人。仙人言。我乐住此中。愿佛与我佛发佛爪。起塔供养。塔于今现存。(此山下有离越寺离越应云隶跋陀)人与佛同国而生犹不遍见。何况异处。以是故不可以不见十方佛故。而言无也。复次弥勒菩萨有大慈悲。而在天宫不来此间。可以不来故便谓无弥勒耶。弥勒近而不来不以为怪。十方佛远何足怪也。复次十方佛不来者。以众生罪垢深重不种见佛功德。是故不来。复次佛知一切众生善根熟结使薄。然后来度。如说</p>
<p>　诸佛先观知有人　　一切方便不可度</p>
<p>　或有难度或易化　　或复有迟或有疾</p>
<p>　或以光明或神足　　种种因缘度众生</p>
<p>　有欲作逆佛愍除　　或欲作逆佛不遮</p>
<p>　刚强难化用粗言　　心柔易度用软言</p>
<p>　虽有慈悲平等心　　知时智慧用方便　</p>
<p>以是故十方佛虽不来不应言无。复次佛智慧力方便神通。舍利弗等大阿罗汉。大菩萨弥勒等。尚不能知。何况凡人。复次诸佛大菩萨。有时众生恐惧急难一心念。或时来度之。如大月氏西佛肉髻住处国。一佛图中有人癞风病。来至遍吉菩萨像边。一心自归念遍吉菩萨功德。愿除此病。是时遍吉菩萨像。即以右手宝磲光明。摩其身病即除愈。复一国中有一阿兰若比丘。大读摩诃衍。其国王常布发令蹈上而过。有一比丘语王言。此人摩诃罗不多读经。何以大供养如是。王言我一日夜半欲见此比丘。即往到其住处。见此比丘在窟中读法华经。见一金色光明人骑白象合手供养。我转近便灭。我即问大德以我来故。金色光明人灭。比丘言。此即遍吉菩萨。遍吉菩萨自言。若有人诵读法华经者。我当乘白象来教导之。我诵法华经故遍吉自来。(遍吉法华经名为普贤)复有一国有一比丘。诵阿弥陀佛经及摩诃般若波罗蜜。是人欲死时语弟子言。阿弥陀佛与彼大众俱来。即时动身自归。须臾命终。命终之后弟子积薪烧之。明日。灰中见舌不烧。诵阿弥陀佛经故。见佛自来。诵般若波罗蜜故。舌不可烧。此皆今世现事。如经中说。诸佛菩萨来者甚多。如是处处有人罪垢结薄。一心念佛信净不疑必得见佛。终不虚也。以是诸因缘故。知实有十方佛</p>
<p>【经】尔时彼世界有菩萨。名曰普明</p>
<p>【论】菩萨义如赞菩萨品中已说。问曰。云何名普明。答曰。其明常照一切世界。是故名普明</p>
<p>【经】见此大光见地大动。又见佛身到宝积佛所。白佛言。世尊。今何因缘有此光明照于世间。地大震动。又见佛身</p>
<p>【论】地动佛身光明如先说。问曰。是普明菩萨于诸菩萨中最尊第一。应自知因缘。何以问佛。答曰。是普明菩萨虽大。不能知诸佛智慧神力。譬如月光虽大日出则灭。以是故问佛。复次菩萨常欲见佛心无厌足。无因缘尚欲见佛。何况有大因缘。复次是事不应疑。譬如犊子随母未足怪也。又如小王朝宗大王法应尔故。诸大菩萨亦如是。得利大故常欲随佛。是菩萨见是事。心即觉知是必大事。见无数无量世界。皆得相见。以是故问。复次有人言。是菩萨自有神力能知。亦是释迦牟尼佛力令知。但为诸小菩萨不知故问佛。诸小菩萨怖难未除不能问佛。是故为之发问。是普明菩萨发其世界与诸小男子小女人俱。以是故知不能问佛。譬如大象能劈大树。令诸小象得食枝叶。是故问佛。大德何因何缘。有此大光明地大震动又见佛身</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 