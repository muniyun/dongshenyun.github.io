<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大宝积经卷第五十八</p>
<p>　　　　大唐于阗三藏实叉难陀译</p>
<p>　　文殊师利授记会第十五之一</p>
<p>如是我闻。一时佛在王舍城耆阇崛山。与大比丘众一千人俱。菩萨八万四千。文殊师利菩萨观世音菩萨。得大势菩萨。而为上首。复与七十二亿诸天众俱。悉皆趣向菩萨之道。复与四天大王释提桓因梵天王等及其眷属。各有五万二千众俱。亦皆趣于菩萨之道。有四阿修罗王。各与眷属无量众俱。复与七万二千大龙王俱。其名曰难陀龙王。优波难陀龙王。婆留那龙王。娑竭罗龙王。持大地龙王。无热恼龙王。高胜龙王。伏魔龙王。最胜龙王。月上龙王。如是等而为上首。复与无量夜叉王俱。其名曰金毗罗夜叉王。阿吒薄拘夜叉王。苏支路摩夜叉王。妙意夜叉王。妙慧夜叉王。妙相夜叉王。普色夜叉王。不动夜叉王。有力夜叉王。大力夜叉王。如是等而为上首。时王舍城国王大臣。及诸四众天龙夜叉人非人等。各以衣服饮食卧具医药种种资具。于如来所恭敬尊重而为供养</p>
<p>尔时世尊。于晨朝时着衣持钵。与诸比丘及于天人百千之众。前后围绕。向王舍城阿阇世宫。佛威神力。放百千种妙色光明。百千音乐同时俱奏。雨众妙花。优钵罗花。钵昙摩花。拘勿头花。芬陀利花。缤纷而下。是时如来以神通力。随所行处。涌出宝莲。大如车轮。白银为茎。真金为叶。毗琉璃宝以为其须。于花台中。有化菩萨。结加趺坐。是诸菩萨。与宝莲具绕王舍城。右旋七匝。而说颂曰</p>
<p>　释种应供大商主　　利乐含识令安隐</p>
<p>　具大威德寂静心　　为世依怙当入城</p>
<p>　若欲远离老死苦　　或乐游戏于天宫</p>
<p>　或有欲破诸魔军　　应近妙辩人中主</p>
<p>　难得闻名今出现　　经百千劫修众行</p>
<p>　以大悲心游世间　　如是之尊当入城</p>
<p>　曾行无量无边舍　　男女妻室及王位</p>
<p>　头目耳鼻并手足　　衣服饮食亦复然</p>
<p>　已修无量施功德　　证于无上一切智</p>
<p>　以施调心固其行　　戒净无缺大丈夫</p>
<p>　成就无量忍功德　　心恒恬怕当入城</p>
<p>　俱胝劫行胜精进　　念众生苦忘疲倦</p>
<p>　具足无量无比禅　　彼梵音者当入城</p>
<p>　智慧无量无伦匹　　犹若虚空无边际</p>
<p>　最胜人尊戒亦然　　备修众行智清净</p>
<p>　摧坏魔军能济拔　　得住无忧不动位</p>
<p>　无等法王转法轮　　彼释师子当入城</p>
<p>　若欲成佛出兴世　　三十二相以庄严</p>
<p>　应发无等菩提心　　于如来所兴供养</p>
<p>　若欲永舍贪恚痴　　及以远离诸烦恼</p>
<p>　速当亲近释师子　　施作种种诸供养</p>
<p>　若欲速成释梵王　　各千眷属常随从</p>
<p>　恒受天宫诸快乐　　彼应亲近释师子</p>
<p>　欲为四洲胜轮王　　所愿七宝皆成就</p>
<p>　最胜千子咸勇健　　应当供养彼胜尊</p>
<p>　欲为长者邑中主　　资财增广无有量</p>
<p>　眷属色相悉超伦　　彼应供养释师子</p>
<p>　已得解脱及当得　　皆由闻佛寂静法</p>
<p>　难可值遇彼胜尊　　应听甘露无忧句　</p>
<p>尔时王舍城中男女长幼无量众生。闻此颂已即皆开悟。各齐香花宝盖幢幡无量音乐。诣如来所一心瞻仰。踊跃欢喜恭敬供养。于是世尊。将欲入城足蹈门阃。城中之地六种震动。雨众妙花及诸音乐。城中众生盲者得视。聋者得闻。狂者得心。裸者得服。饥者得食。贫者得财。时彼众生亦复不为贪欲嗔恚愚痴憍慢之所逼恼。慈心相向犹如父子。彼乐音中而说颂曰</p>
<p>　十力大丈夫　　最胜人师子</p>
<p>　利物入都城　　群生获安乐</p>
<p>　盲瞽得见色　　聋聩得闻声</p>
<p>　颠狂复本心　　裸露蒙衣服</p>
<p>　饥渴遇珍膳　　贫窭得资财</p>
<p>　又于虚空中　　诸天百千亿</p>
<p>　同为供养佛　　竞奏诸乐音</p>
<p>　具德十力尊　　今入此城内</p>
<p>　城中六种动　　所谓遍动等</p>
<p>　众生无怖想　　皆获大欢喜</p>
<p>　而今此城中　　一切诸众生</p>
<p>　不为贪恚痴　　悭嫉之所恼</p>
<p>　欣悦充遍身　　慈念而相向</p>
<p>　愿佛速入城　　安乐诸群品</p>
<p>　世尊入城时　　普放大光明</p>
<p>　人天咸奏乐　　悦畅于心意</p>
<p>　如是诸奇特　　种种无有量</p>
<p>　天人阿修罗　　莫不皆瞻奉　</p>
<p>时王舍城。有菩萨长者之子。名摧过咎。于里巷中遥睹世尊相好奇特端严澄睟诸根湛寂观者无厌。住奢摩他最上调伏。防护诸根如善调象。正念不乱如净渊池。三十二相庄严其体。彼菩萨既见是已。生极尊重净信之心。便往佛所稽首双足。右绕三匝却住一面。复有无量百千众生。同诣佛所。无数诸天住虚空中。合掌恭敬尊重顶礼</p>
<p>是时摧过咎菩萨白佛言。世尊。菩萨成就几法。速得阿耨多罗三藐三菩提。随其所愿严净佛刹。于是世尊。为欲调伏诸众生故。为欲哀愍摧过咎故。往诣廛肆。于大众中而告之言。善男子。菩萨成就一法。速得阿耨多罗三藐三菩提。随其所愿严净佛刹。善男子。何谓一法。此菩萨于一切众生行大悲故。以胜志乐发菩提心。云何名为以胜志乐发菩提心。应作是说。若有已发菩提心者。乃至微恶终更不作。何所不作。谓贪嗔痴。及以在家威仪调戏悉皆远离。若出家已。不复悕望名利恭敬。安住出家所修行法。云何出家所修行法。谓如实悟入一切诸法。云何所悟一切诸法。谓蕴界处有为无为。云何悟入。谓观察五蕴寂灭如幻空无所有。如是悟时不见悟入。无觉无思。一切分别悉皆寂灭。若于诸蕴如是悟入。即为悟入一切诸法。是名出家所修行法。菩萨如是修此行时。亦不舍离一切众生。何以故。是菩萨如自所观为众生说。而亦不着法及众生。善男子。是为菩萨成就一法速得阿耨多罗三藐三菩提。亦令佛刹具足圆满。说此法时。摧过咎菩萨得无生忍。欢喜踊跃。上升虚空。高七多罗树。于彼众中。二千众生发菩提心。一万四千诸天及人。远尘离垢。于诸法中得法眼净。于是世尊熙怡微笑。从其面门放种种色光。照无量世界。照已还来。绕佛三匝。而从顶入。是时阿难即从座起。整理衣服。偏袒右肩。右膝着地。于世尊前。而说颂曰</p>
<p>　自在力导师　　到诸法彼岸</p>
<p>　一切智人尊　　何缘现微笑</p>
<p>　善逝十力尊　　能为诸利益</p>
<p>　三世悉明达　　何缘现微笑</p>
<p>　了众生心行　　上中下差别</p>
<p>　知诸想无碍　　愿佛为宣说</p>
<p>　亿那由诸天　　咸来顶礼佛</p>
<p>　愿发微妙音　　充济诸渴仰</p>
<p>　胜定到彼岸　　智慧亦复然</p>
<p>　远离于错谬　　何缘现微笑</p>
<p>　百千诸天众　　为法故来集</p>
<p>　无量诸比丘　　合掌皆愿闻</p>
<p>　奏种种音乐　　供养于如来</p>
<p>　善哉佛世尊　　愿决众疑惑　</p>
<p>佛告阿难。汝今见此摧过咎菩萨升虚空不。阿难白言。唯然已见。佛言。善男子。此摧过咎却后过于六万二千阿僧祇劫。于此世界。当得成佛。号寂静调伏音声。劫名离热恼。彼佛刹土功德庄严。及以声闻菩萨之众。亦如不动如来妙喜世界。等无差别。是时世尊。与诸比丘到阿阇世王宫已。各随次第。敷座而坐。时王即以种种饮食。手自斟酌。供养世尊及比丘僧。悉令充足。复以上妙衣服。奉献如来。即于佛前。踞卑床座。而白佛言。世尊。忿恨嗔恼从何而生。愚痴无智由何而灭。佛告大王。忿恨嗔恼我我所生。若不能知功德过失及我我所。名为无智。若如实知彼我我所。此即非智非非智也。大王当知。一切诸行来无所从。去无所至。若无来去则无生灭。若无生灭。彼智无智亦复皆无。何以故。无有少法而能了知生与非生。若离能知。是为知也。时阿阇世王白佛言。世尊。希有如来应正等觉如是善说。我今宁可闻法中夭。不愿徒生寿命相续</p>
<p>尔时世尊。为阿阇世劝发开晓令欢喜已。从座而去。诣耆阇崛山。洗足已敷座而坐。入于三昧。是时如来为法施故。于晡时间。从三昧起。诸大菩萨及声闻众皆从定出。于是文殊师利与四万二千趣菩萨乘诸天子俱。弥勒菩萨与五千菩萨众俱。勇猛雷音菩萨与五百菩萨众俱。如是一切菩萨及诸声闻并阿阇世王。各将眷属前后围绕。诣如来所。顶礼佛足。退坐一面。时王舍城。复有无量百千众生。皆共往诣耆阇崛山。到如来所。顶礼佛足。退坐一面。于是舍利弗。承佛威神。从座而起。偏袒右肩。右膝着地。合掌恭敬。而白佛言。如来。前已于王舍城廛肆之内。为摧过咎。略说菩萨摩诃萨功德庄严清净佛刹。善哉世尊。唯愿广说。如诸菩萨行不退转菩提之行。息诸烦恼。严净佛刹。圆满大愿。具足修行诸波罗蜜。远离声闻辟支佛地。履践如来所行之迹。降伏众魔制诸外道。具一切智转妙法轮。如是菩萨。乃至未得一切种智。而能决定利益安乐无量众生。世尊。今此会中为求菩提。善男子善女人。闻是法已。欢喜修行。于时世尊。作是思惟。今我所说非但为此现前会众。是故宜应示现神变。作是念已。放百千亿妙色光明。一一光明普照十方百千亿土。彼诸佛土所有日月天龙摩尼电火光明映蔽不现。而彼一切大小围山须弥山王。及余诸山丛林树木。为佛光明之所鉴彻。无能现影。是时如来复现威德謦欬之声。其声遍闻十方世界。尔时东方去此八十四恒河沙等佛刹。有世界名普光明。彼现有佛号集吉祥王。而彼佛刹无有声闻辟支佛名。唯是菩萨充满其土。一一菩萨。各有百亿不退菩萨。而为眷属。时彼众中有一菩萨。名曰法上。以何义故。名为法上。谓彼菩萨于众会前闻说法已。上升虚空。高七多罗树。自隐其身。说菩萨藏法门。名陀罗尼金刚句。时彼会众咸作念言。一切诸法但有其声。何以故。即如法上菩萨。不见身相但闻其声。此声无体如彼身相。既离见闻则为法性。说此法时。会中无量得忍菩萨。遥见彼土法上菩萨。又见此刹佛放光明。及闻其声暨乎彼界。彼诸菩萨即时共诣集吉祥王如来所。顶礼佛足。却住一面。法上菩萨白佛言。世尊。以何因缘而现此瑞未曾有也。佛言。善男子。西方去此过八十四恒河沙等佛刹。有世界名娑婆。彼现有佛。号释迦牟尼。为欲召集十方世界诸菩萨故。一切毛孔放此光明及謦欬声。法上菩萨白佛言。世尊。我今欲往娑婆世界。礼觐供养释迦如来及诸菩萨。并欲听法。佛言可往今正是时</p>
<p>尔时法上菩萨。即作是念。今我以何神变。往彼礼觐释迦如来。作是念已。即入一切庄严身三昧。由是三昧威神力故。令此三千大千世界满中妙花积至于膝。百千音乐同时俱作宝幢幡盖种种庄严。复以妙香普熏此界。犹如他化自在天宫。是时法上菩萨。现神变已。即与六十三亿大菩萨众。前后围绕。譬如壮士屈伸臂顷。从彼土没现此界中。到如来所。头面礼足。右绕三匝。随所来方。以愿力故。化现莲花而坐其上</p>
<p>尔时南方去此过九十六亿那由他佛刹。有世界名离尘。彼现有佛。号师子勇猛奋迅。而为无量大菩萨众。恭敬围绕。于彼众中。有一菩萨。名曰宝掌。以何义故。名为宝掌。谓彼菩萨。于诸佛土。化众生时。欲以右手遍扪若干诸佛世界。即随所欲而能成办。从其手出佛法僧声。施戒忍进禅慧慈悲喜舍之声。出如是等百千亿那由他法宝之声。尔时宝掌菩萨。见大光明。闻謦欬声。诣彼佛所。白言。世尊。以何因缘而有此瑞。佛言。善男子。北方去此过九十六亿那由他佛刹。有世界名娑婆。佛号释迦牟尼。为欲演说佛刹功德庄严法门。集诸菩萨。令闻此法摄受功德故现斯瑞。宝掌菩萨白佛言。世尊。我等欲往娑婆世界。礼觐供养释迦如来及诸菩萨。并欲听法。佛言。善男子。宁用去为。何以故。彼娑婆世界具足三毒苦恼众生之所聚集。宝掌菩萨白佛言。世尊。彼释迦如来应正等觉。见何义利。舍严净刹。现秽土中。佛言。善男子。彼佛如来昔于长夜。作如是言。愿我速得成就大悲。常于弊恶众生之中。成等正觉转妙法轮。宝掌菩萨复白佛言。世尊。彼释迦如来。乃能往昔发是大悲难发之愿。现于如此恶世界中。如是慈尊甚为难遇。我今当往礼觐供养。佛言。可尔。今正是时。然善男子。汝诣彼土应当谨察无自毁伤。所以者何。生彼世界诸菩萨等虽为难遇。其余众生心行险诐难可调伏。宝掌白言。彼土虽有忿恨怨仇。无伤于我。假使一切众生尽未来际。嗔恨骂辱。乃至刀杖瓦石打掷。悉能受之终不加报。尔时师子勇猛奋迅如来。谓彼一切众菩萨言。诸善男子。汝等若能如宝掌者。可与俱行。说是语时。于彼会中。有七万二千菩萨。同声白言。我等共往娑婆世界。宝掌菩萨即作是念。今我以何神变。往彼礼觐释迦如来。复能安乐无量众生。作是念已。即以右手。覆此三千大千世界。雨诸饮食衣服车乘金银琉璃真珠珂贝珊瑚璧玉。随诸众生心所悕望。悉能充满。乐闻法者即令得闻。复使无量闻法众生证得真实。亦令无数病苦众生受胜妙乐。是时宝掌菩萨现神变已。与诸菩萨。于一念顷。从彼土没。现此界中。到如来所。顶礼佛足。右绕三匝。随所来方。以愿力故。化现莲花而坐其上。尔时西方去此过七十二亿那由他百千佛刹。有世界名摩尼藏。彼现有佛。号摩尼积王。其佛刹土清净琉璃之所成就。无有声闻及辟支佛。唯是清净大菩萨众。去来坐立于琉璃地。咸见如来分明显现。如明镜中睹其面像。是诸菩萨。于彼地中见佛世尊。亦复如是。见已请法。佛便为说往昔大愿。彼诸菩萨闻法得忍。尔时如来于眉间毫相摩尼宝中。放大光明遍照彼刹。其中所有日月光明映蔽不现。以华开合而为昼夜。于彼刹中。有一菩萨。名胜智愿。遇斯光已。便诣佛所。白佛言。世尊。以何因缘而有此瑞。佛言。善男子。东方去此过七十二亿那由他百千佛刹。有世界名娑婆。佛号释迦牟尼。为欲召集诸菩萨故而现斯瑞。时胜智愿闻是语已。白佛言。世尊。我等欲往娑婆世界礼觐供养释迦如来及诸菩萨。并欲听法。佛言。可往。今正是时。时胜智愿。作是念言。今我以何神变。往彼礼觐释迦如来。作是念已。即入三昧。令此三千大千世界三恶道苦悉皆消灭得无上乐。譬如比丘得诸禅定。是时一切诸天世人及以非人。不为贪恚愚痴诸见我慢忿恨怒害悭嫉憍谄覆藏之所逼恼。皆发慈心。尔时胜智愿菩萨。现神变已。与四万二千菩萨。于一念顷。从彼土没。现此界中。到如来所。头面礼足。随所来方。以愿力故。化现莲花而坐其上</p>
<p>尔时北方去此过六万三千佛刹。有世界名常庄严。彼现有佛号娑罗起王。其佛刹土。初未曾闻女人之称。一切皆是莲花化生。袈裟随体。时佛为彼诸菩萨众。说佛种性印法门。何等名为佛种性印。所谓最初发菩提心。从此即为具菩萨戒入菩萨藏。得陀罗尼心无散乱。不离于舍证入空性。正修无相无所愿求。性离贪染。于蕴界处而能证入。所作随觉乐求佛慧。于无生性真实了知。证于诸法而无分别。具足正见断于妄念。是故名为佛种性印。时彼众中有一菩萨。名相庄严星宿聚王。本愿殊胜。若有众生见其身者。必定当得三十二相。时彼菩萨。遇佛光明及闻其声。便诣佛所。顶礼双足。右绕三匝。白佛言。世尊。以何因缘而有此瑞。佛言。善男子。于此南方过六万三千佛刹。有世界名娑婆。佛号释迦牟尼。为欲召集诸菩萨故而现此瑞。彼菩萨言。何故名为娑婆世界。佛言。彼界堪忍贪恚愚痴及诸苦恼。是故名为娑婆世界。彼菩萨言。娑婆世界诸众生等皆能忍受恶骂捶打。诸恼乱耶。佛言。善男子。彼界众生少能成就若斯功德。而多随顺贪恚愚痴怨恨缠缚。彼菩萨言。若如是者。彼界不应名娑婆也。佛言。相庄严星宿聚王。彼佛刹土。亦有行菩萨乘诸善男子及善女人。已曾供养无量诸佛。成就忍辱。将护众生。善自调伏。若有众生以诸苦恼。而来加害悉能含忍。终不放逸贪恚愚痴。善男子。由有如此诸善丈夫。是故彼界名曰娑婆。又彼界中。亦有众生。具足众恶。少能悔过。其心粗猛而无愧耻。不敬佛。不重法。不爱僧。当堕地狱畜生饿鬼。彼释迦如来。于此下劣众生之中。悉能忍受骂辱嫌恨诽谤恼乱恶言恐胁。心如大地不可动摇无所违逆。若得供养及以不得。心无高下亦无憎爱。是故彼界名曰娑婆。尔时相庄严星宿聚王菩萨白佛言。世尊。我等今者得大善利。不生于彼弊恶下劣众生之中。佛言。善男子莫作是说。何以故。东北方有世界。名妙庄严忍。彼现有佛号大自在王。其土众生皆悉具足一向安乐。譬如比丘入于灭定。彼之安乐亦复如是。若有众生于彼佛土。亿百千岁修诸梵行。不如于此娑婆世界。一弹指顷于诸众生起慈悲心。所获功德尚多于彼。何况能于一日一夜住清净心。尔时相庄严星宿聚王菩萨白佛言。世尊。我等欲往娑婆世界。礼觐承事释迦如来及诸菩萨。并欲听法。佛言。可往。今正是时。尔时相庄严星宿聚王菩萨。即作是念。今我以何神通之力。往彼礼觐释迦如来。作是念已。于虚空中化成宝盖。覆此三千大千世界。百千万亿珠缨宝幡周匝垂布。于其盖中雨种种花。百千音乐自然而奏。复令此会比丘比丘尼。优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。各自见身具三十二相现宝盖中。尔时相庄严星宿聚王菩萨。现神变已。与十亿菩萨。于一念顷。从彼土没。现此界中。到如来所。顶礼双足。右绕三匝。随所来方。以愿力故。化现莲花。而坐其上。如是乃至遍于十方。各有无量阿僧祇佛刹中。无量阿僧祇百千亿菩萨。见大光明。闻謦欬声。问彼世尊。而来此土。顶礼佛足。各坐一面。亦复如是。又此界中。释梵护世。大威德天。诸龙夜叉乾闼婆阿修罗迦楼罗紧那罗摩睺罗伽等。皆见光明咸来佛所。顶礼双足。却坐一面</p>
<p>尔时世尊。现神变已。十方无量百千亿那由他佛刹。所有菩萨来集会者。皆见此土功德庄严并佛身量菩萨声闻及受用具。与自本刹悉皆同等。然知彼此刹无杂乱。尔时弥勒菩萨。即从座起。整理衣服。偏袒右肩。右膝着地。合掌向佛。而说颂曰</p>
<p>　名振十方智无量　　放大光明照世间</p>
<p>　一切众生共度量　　莫测人尊胜智慧</p>
<p>　十方无量亿菩萨　　为求法故咸来集</p>
<p>　而皆信乐诸法门　　愿佛演说令欢喜</p>
<p>　如来戒定及智慧　　名称普闻十方国</p>
<p>　演法无畏犹师子　　光遍虚空如日照</p>
<p>　一切天龙与罗刹　　及诸比丘比丘尼</p>
<p>　优婆塞众优婆夷　　合掌乐闻如来说</p>
<p>　过去未来及现在　　世尊于彼悉了知</p>
<p>　以胜解力拔群迷　　愿决疑惑令开晓</p>
<p>　云何菩萨智慧行　　严净佛刹令光洁</p>
<p>　云何诸愿速成满　　今请如来为宣说</p>
<p>　云何无悭戒无缺　　能忍骂辱诸难事</p>
<p>　精进修行无懈倦　　解脱无量苦众生</p>
<p>　专心乐入三昧门　　游止清净禅宫殿</p>
<p>　处世利益而无染　　譬如莲花不着水</p>
<p>　云何智慧出世间　　开阐甚深微妙法</p>
<p>　降伏一切诸魔众　　速能具足奢摩他　</p>
<p>　</p>
<p>　</p>
<p>　</p>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 