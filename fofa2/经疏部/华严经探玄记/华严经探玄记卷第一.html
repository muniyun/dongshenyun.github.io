<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>华严经探玄记卷第一</p>
<p>　　　　魏国西寺沙门法藏述</p>
<p>　归依大智海　　十身卢舍那</p>
<p>　充满诸法界　　无上大慈尊</p>
<p>　方广离垢法　　圆满解脱轮</p>
<p>　普贤文殊等　　海会大菩萨</p>
<p>　我在具缚地　　悕心大法门</p>
<p>　唯愿见加哀　　令增念智力</p>
<p>　开此秘奥藏　　广益于自他</p>
<p>　愿令法久住　　传灯报佛恩　</p>
<p>夫以法性虚。空廓无涯而超视听。智慧大海深。无极而抗思议眇眇玄猷。名言罕寻其际。茫茫素范。相见靡究其源。但以机感万差。奋形言而充法界。心境一味。泯能所而归寂寥。体用无方。圆融叵测。于是无像现像。犹阳谷之升太阳。无言示言。若沧波之倾巨壑。是故创于莲华藏界。演无尽之玄纲。牢笼上达之流。控引令阶佛境。然后化沾忍土。渐布慈云。洒微泽以润三根。滋道牙而归一揆。是知机缘感异。圣应所以殊分。圣应虽殊不思议一也。华严经者。斯乃集海会之盛谈。照山王之极说。理智宏远。尽法界而亘真源。浩汗微言。等虚空而被尘国。于是无亏大小。潜巨刹以入毫端。未易鸿纤。融极微以周法界。故以因陀罗网参互影而重重。锭光玻黎照尘方而隐隐一即多而无碍。多即一而圆通。摄九世以入刹那。舒一念而该永劫。三生究竟坚固种。而为因。十信道圆普德显。而成果。果无异因之果。派五位以分镳。因无异果之因。总十身以齐致。是故觉母就机于东城。六千疏其十眼。童子询友于南国。百十圆成以一生。遂使不越树王六天斯届。讵移华藏。十刹虚融。示宝偈于尘中。齐辉八会。启王珠于性德。七处圆彰。浩浩铿鋐。隔思议而迥出。巍巍焕烂。超视听于聋盲。是故舍那创陶甄于海印。二七日旦爰兴。龙树终俯察于虬宫。六百年后方显。然即大以包含为义。方以轨范为功。广即体极用周。佛乃果圆觉满。华譬开敷万行。严喻饰兹本体。经即贯穿缝缀。能诠之教着焉。从法就人寄喻为目。故云大方广佛华严经。世间净眼品者。器等三种显曜于时。光洁照明况于净眼。法喻合举故云世间净眼。语言理一。格类相从。故称为品。此经有三十四品。此品建初故称第一。故言大方广佛华严经世间净眼品第一。余义如下说</p>
<p>将释此经略开十门　一明教起所由　二约藏部明所摄　三显立教差别　四简教所被机　五辨能诠教体　六明所诠宗趣　七具释经题目　八明部类传译　九辨文义分齐　十随文解释</p>
<p>初教起所由者。先总辨。后别显</p>
<p>总者。夫大教之兴因缘无量。故智论之初。广辨般若教起因缘。如须弥山不以无事及小因缘而能令动佛。亦如是。大因缘故而有所说。所谓般若波罗蜜。流行世间广益群品故也。法华亦云。如来为一大事因缘故出现于世。所谓开示悟入佛知见等。此经下云。如来应供等正觉性起正法不可思议。所以者何。非少因缘成等正觉出兴于世。以十种无量无数百千阿僧祇因缘。成等正觉出兴于世。何等为十。一者发无量菩提之心不舍一切众生。如是等乃至广说应知</p>
<p>次别显者。略提十义以明无尽。何者为十。谓由法尔故　愿力故　机感故　为本故　显德故　显位故　开发故　见闻故　成行故　得果故</p>
<p>初法尔故者。一切诸佛法尔皆于无尽世界。常转如此无尽法轮如大王路法尔常规。无停无息尽穷未来际。是故下文不思议品云。一切法界虚空等世界。悉以毛端周遍度量。一一毛端处于念念中。化不可说不可说佛刹微尘等身。乃至尽未来际劫。一一化佛身有不可说不可说佛刹微尘等头。一一头有不可说不可说佛刹微尘等舌。一一舌出不可说不可说佛刹微尘等音声。一一音声说不可说不可说佛刹微尘等修多罗。一一修多罗说不可说不可说佛刹微尘等法。一一法中说不可说不可说佛刹微尘等句身味身。复不可说不可说佛刹微尘等劫说异句身味身。音声充满法界一切众生无不闻者。尽一切未来际劫常转法轮。如来音声无异无断不可穷尽。解云。准此经文。于一毛端处于一念中出于如上业用。余念念中皆亦如是。如一毛端处如是念念业用无尽。余一一毛端次第周遍虚空法界等一切世界。各皆如是无尽无尽。此即处以毛端该于法界。时以刹那尽于劫海。谓于此处明顿起业用。谓于此时明常起业用。此亦不待因缘。诸佛法尔。此经下文所说皆尔。问若尔何故。处唯八会时局二七耶。答遮那品云。一一微尘中佛国海安住。佛云遍护念弥纶覆一切。又云。一毛孔中无量佛刹庄严清净旷然安住。彼一切处卢遮那佛于众海中演说正法。解云。况八会处而不该摄十方法界。又发心品云。知无量劫即一念一念即是无量劫。解云。况二七日时不摄无量劫海。不思议品云。一切诸佛于一微尘中普现三世一切佛刹。于一微尘中普现三世诸佛自在神力。于一微尘中普现三世一切众生。于一微尘中普现三世一切诸佛佛事。解云。此中尘内三世通括一切前后际劫。是谓诸佛法尔常说故也</p>
<p>二愿力故者。谓是如来本愿力故。令此教法称机显现。是故卢遮那品云。十方国土中一切世界海。佛愿力自在普现转法轮。又云。卢遮那佛神力故一切刹中转法轮。普贤菩萨愿音声。遍满一切世界海。解云。即是此经该于十方。虚空法界等一切世界及诸尘内诸刹土中。同时说此经者。皆是本师愿力所致。是故下诸会初皆云卢遮那佛本愿力故。又云集品颂云。无量无数劫此法甚难值。若有得闻者当知本愿力。解云。此即由佛愿力令众得闻。又云。如来不出世亦无有涅槃。以本大愿力显现自在法</p>
<p>三机感故者。如来平等无有改易。随应众生现身说法。此有三义。一以佛果色声清净功德为增上缘。应彼机感以成摄化。云集偈云。有眼有日光能见微细色。最胜神力故净心见诸佛(此现身也)。又法界品云。佛于过去行得一微妙音。无心于彼此而能应一切。(此说法也)二佛果无有色声粗相。但以平等理智增上愿力。机感相应有形言现。云集偈云。三世一切佛法身悉清净。随其所应化普现妙色身。又云。一切诸如来无有说佛法。随其所应化而为演说法。三通上二义有无无碍。以称法界无障碍故舍那品云。佛身充满诸法界。普现一切众生前。应受化器悉充满佛。故处此菩提树。一切佛刹微尘等尔所佛。坐一毛孔皆有无量菩萨众。各为具说普贤行。解云。正是此经所说分齐</p>
<p>四为本故者。谓将欲逐机渐施末教故。宜最初先示本法。明后依此方起末故。是故最初说此经法。然后方于鹿园等处渐说枝末小乘等法。又下性起品云。犹如日出先照高山等。如下立教中引说</p>
<p>五显德故者。谓显佛果殊胜之德。令诸菩萨信向证得。此有二种。一依果谓莲华藏庄严世界海。二正果谓如来十身通三世间等。并如下文说。此二无碍有四句。一依内现依。如尘内现刹海。二正内现正。如毛孔现佛等。三正内现依。如毛孔现刹等。四依内现正。如尘内现佛等。是故随举一门即摄一切。无不皆尽。并如下说。为显此果德故说是经</p>
<p>六显位故者。为显菩萨修行佛因。一道至果具五位故。此亦二种。一次第行布门。谓十信十解十行十回向十地满后。方至佛地。从微至着阶位渐次。二圆融相摄门。谓一位中即摄一切前后诸位。是故一一位满皆至佛地。此二无碍广如下文诸会所说</p>
<p>七开发故者。为欲开发众生心中如来之藏性起功德。令诸菩萨依此修学破无明[穀-禾+卵]显性德故。此亦有二种。一以言说显示。令知有故。二教其修行得显现故。如下文破微尘出经卷等。具如彼说</p>
<p>八见闻故者。示此无尽自在法门。唯是极位大菩萨境。而令下位诸众生等于此见闻。而得成彼金刚种子不毁不尽。要当令其至究竟位故也。亦如性起品说</p>
<p>九成行故者。谓为示此普法令诸菩萨成普贤行。一行即一切行。初发心时便成正觉。具足慧身不由他悟。又云。菩萨受持此法。少作方便。疾得阿耨多罗三藐三菩提等。此亦二种。一顿成多行。二遍成普行。并如下说</p>
<p>十得果故者。令得佛地智断果故。亦有二种。一断果谓除障故。即普贤品明一障一切障小相品明一断一切断。广如下说二智果谓成德故。具足十身尽三世间。逆顺自在依正无碍。如不思议品等说。此上略由显示如是十义令此经教兴起故也</p>
<p>第二藏部明摄者。略显十义以明收摄　一明三藏　二显所摄　三辨二藏　四释相违　五开种类　六定所摄　七一部收　八三部摄　九或九部　十具十二</p>
<p>初明三藏者</p>
<p>一名修多罗。或云修妒路。或云素呾囕。此云契经契有二义。谓契理故。合机故。经亦二义。谓贯穿法相故。摄持所化故。贯穿者。世亲释云。谓能贯穿。依故相故法故义故名素呾囕。谓于是处。由此为此而有所说。名之为依。真俗谛相名之为相。十善巧法等名之为法。随密意等以说诸法名之为义。又无性释为贯穿缝缀。解云。贯穿是契入义。缝缀是契合义。谓以圣言贯穿义理。令不散失令不隐没。缝缀连合。令成诠表令得久住。佛地论云。能贯能摄故名为经。以佛圣教贯穿摄持所应说义及所化生名为契经。契理之经依主释也。契经即藏持业释也。又杂心五义。一涌泉。二出主。三显示。四绳墨。五结鬘。正翻名线。何故称经。谓线能贯华经能持纬。义用相似。但以此方重于经名不贵线称。是故翻译逐其所重废线存经。从譬立名</p>
<p>二毗柰耶。此云调伏。调者和御。伏者制灭。调和控御身语等业。制伏除灭诸恶行故。此是所诠行。谓调伏之藏也。或翻名灭。灭有三义。一灭业非。二灭烦恼。三得灭果。或云尸罗。此名清凉。三业过非犹如火燃戒能息灭故云清凉。十诵律中名为性善。或云守信。如昔所受实能持故。或云波罗提木叉。此云随顺解脱。由持戒故顺至解脱。亦名别解脱</p>
<p>三名阿毗达摩藏达摩名法。阿毗有七义。一名对法。此有二义。一对向。谓因智趣向涅槃果故。二对观。谓果智观证涅槃灭故。虽因智亦有对观。然以仰进修故但名对向。世亲摄论云。此法对向无住涅槃能说诸谛菩提分等诸妙门故。此约因智说。此唯所诠。二名数法。梁摄论释云。诸法中随一法或以名相或以别相或以通相等。数数显此一法故名数法三名伏法者。彼论云。此法能伏诸说。立破二能。由正说依止等方便故。故名伏。四名通法。此能通释契经义故。契经称法。此法能通彼。即法之通。梁摄论名解法。由阿毗达摩修多罗义易解故也。五名无比法。六名大法。七名择法。此三唯约所诠。又顺正理云。或契经名为达摩论能决了名为对法。此即以教对教。同上通法。或云摩得勒伽。此云本母。以教与义。为本为母。亦名分别解脱。或云优波提舍。此云论义。杂集中名解释也。此契经等上三种。皆含摄所诠出生义理。俱名为藏。庄严论第四云。彼三及此二云何名藏。答由摄故。谓摄一切所应知义也。初藏通持业依主。后二藏唯依主。以从所诠为名故。余出体性及诸门分别。广如别说</p>
<p>第二显所摄者。此经何藏摄者。或唯契经摄。以非余二故。或二摄。以有决择义理对法收故。或三摄。下文亦显诸戒行故。此约同教辨。或是下文十藏所摄。以主伴具足显无尽故。此约别教。问三藏据教。十藏约义。如何以义而云摄教。答若小乘教义俱不融。三乘义融教不融。一乘教义俱融。是故得摄。如意言无分别观入教摄等。三乘中已有况一乘耶。但标召表示即属教摄。思之可见</p>
<p>第三约辩二藏者。谓声闻藏菩萨藏。初者约声闻小根。立三藏教诠示声闻理行果等为声闻藏。二约菩萨大根。立三藏教诠示菩萨所行等法为菩萨藏。庄严论第四云。此三藏由上下乘差别故。复说为声闻藏及菩萨藏</p>
<p>第四释相违者。问经中亦云。为求缘觉者说十二因缘。何故不名缘觉藏耶。答以诸缘觉亦唯断我执唯证生空果成罗汉入灭不殊。望于菩萨俱是下乘故不别说。问等俱是下。何故独名声闻藏。答以缘觉亦有出无佛世无教者故。声闻不尔故偏得名。问小乘教中亦有诠示菩萨乘法。何不亦名菩萨藏耶。答以彼宗菩萨所断所证所入涅槃亦与二乘无差别故。又以菩萨唯一不多故亦不说。问若尔何故。普超三昧经三藏品及入大乘论。说彼三乘即为三藏。一声闻藏。二缘觉藏。三菩萨藏。答彼经论中。皆云大乘之中有此三藏故。非谓小也。问即据此文缘觉有藏。与庄严论如何会释。答前据理果不异故合也。此约教行小别故分也。是故二说不相违也</p>
<p>第五开种类者。就声闻藏中。准诸经论曲开三种。一诤论声闻藏。谓契经四阿含。调伏五部。对法二十。互相违诤。所说不同。不妨圣果。是故总名为诤论藏。二称实声闻藏。谓如瑜伽声闻地及声闻决择诠示声闻行位果等。皆悉称实与理相应。不同婆娑及诸异论。以补处所说非诸异论所能诤故。是故总名称实声闻藏。问此中所说既与小乘诸部不同。岂声闻人有两种耶。答此约教中说声闻法尽理不尽故。开为二。非谓声闻亦有差别。三假立声闻藏。如大乘经中。为引声闻令回心故。所立法门亦同声闻名数而说。如无作四谛及道品等。如诸大乘经中说。不能繁引。既非菩萨所学。是故名为假立声闻藏。问此中名虽同小乘义实是大。何得总说为声闻藏。答只为此义名为假立。问诸声闻人根熟回心所学即是菩萨藏收。此假立藏于彼何用。答但声闻回心有二种。一胜二劣。胜者一往入大不藉此藏。劣犹怖大。是故方便同彼名数。令易信受故立此门</p>
<p>第二菩萨藏中。准诸圣教亦有三类。一小乘中菩萨藏。谓诠示菩萨依三十四心等次第成佛。亦不论于十地行位。仍复不同声闻等者是也。如婆娑俱舍说。二大乘共教中菩萨藏。谓诠示菩萨次第行位。虽说有回心直进不同。俱依十地行布渐次修至佛果。如瑜伽菩萨地及诸大乘经论中说。三不共教中菩萨藏。诠示菩萨依普贤行位五位圆融。谓一位即一切位。一行即一切行。圆极法界无碍自在。始终皆齐。一一位满即成十佛主伴具足等。故智论云。般若波罗蜜有二。一者共。谓此大品经及余方等经与诸声闻共说故。二者不共。谓不思议经不与声闻共说故。解云。此中共大之小非愚法。共小之大非别教。是故有三菩萨藏也。问菩萨声闻二藏别故。即彼二人各别得果。菩萨藏中既分三位。应三种菩萨各别成佛。答成佛唯一。但机有浅深。教说三类。匪谓成佛体实有三。今就教开不约佛体。问若三说俱称理。佛体亦成三。若成佛理是一。二说即为虚。答于一成佛通有三义。一以本从末门。如小乘说。以同声闻故。二开本异末门。如共教说。以与声闻相对辨异故。三末尽唯本门。如不共教说。二乘聋盲无对异故。佛体圆融具斯三义。是故三说各异佛无若干。是故今菩萨藏中有此三类</p>
<p>第六定所摄者。此经何藏摄者。俱非前三声闻藏摄。于后三种菩萨藏中正唯后摄。以智论中别指此经为不共故。或三类中唯除初一后二俱摄。以此经中具普别故。或亦通彼假立声闻藏收。以经中亦辨四谛等故。或亦总通二藏所收。以声闻藏法并依一乘法界所流味无别故</p>
<p>第七一部摄者。于十二部中或唯约方广一部所摄。对法论说一切有情利益安乐所依处故。宣说广大甚深法故。名为方广。又瑜伽说声闻藏中无方广故。或此经题目已显现故</p>
<p>第八三部摄者。谓记别。自说。方广。以法华中说余九部为小乘故。此经非彼故唯三摄</p>
<p>第九或九部摄者。谓除因缘。譬喻。论义。以涅槃第三说护大乘者受持九部。除前三故</p>
<p>第十具十二者。一是契经摄。以涅槃经说始从如是终至奉行是契经故。二应颂。如下文。具有重颂故。三记别。如下文。具有记成佛等故。四讽颂。如下文有直说颂等故。五自说。如下文从定起即说本分等六缘起。如下文因请说故。七譬喻。如下文广说喻故。八本事。如下说卢舍那等及普贤本所经本事故。九本生。如下说舍那等本生相故。十方广一门可知。十一希法。如下文毛孔说法及座出众宝柱现佛等。十二论义。如瑜伽八十一说。谓诸经典循环研核。摩怛理迦。一切了义经皆名摩怛理迦。谓于是处世尊自广分别法相等。如下文明难品等说。是故此经具有十二部摄也。余义如下十二部经处说。藏部摄竟</p>
<p>第三明立教差别者。略提十类　一叙古说　二辩是非　三述西域　四会相违　五明现传　六定权实　七显开合　八教前后　九就义分教　十以理开宗</p>
<p>初中。古来诸德立教多端。难以具显。略叙十家。以成龟镜</p>
<p>一后魏菩提留支立一音教。谓一切圣教唯是如来一圆音教。但随根异故分种种。如经一雨所润等。又经云。佛以一音演说法。众生随类各得解等</p>
<p>二陈朝真谛三藏等立渐顿二教。谓约渐悟机。大由小起。所设具有三乘之教。故名为渐。即涅槃等经。若约直往顿机。大不由小。所设唯是菩萨乘教。故名为顿。即华严等经。后大远法师等亦同此说</p>
<p>三后魏光统律师承习佛陀三藏立三种教。谓渐顿圆。光师释意一为根未熟。先说无常后乃说常。先空后不空等。如是渐次名为渐教。二为根熟之辈。于一法门具足演说一切佛法。谓常与无常空不空等。一切具说。更无由渐故名为顿。三为于上达分阶佛境之者。说于如来无碍解脱究竟果德圆极秘密自在法门故名为圆。即以此经是圆顿所摄。后光统门下遵统师等亦皆宗承同于此说</p>
<p>四齐朝大衍法师等立四宗教。一因缘宗。谓即小乘萨婆多等部。二假名宗。谓成实论及经部等说。三不真宗。谓诸部般若。说即空理明一切法不真实等。四真宗。谓华严涅槃。明法界真理佛性等故</p>
<p>五护身法师等立五宗教。谓此于前第四宗内。开真佛性以为真宗。即涅槃等经。第五名法界宗。即华严明法界自在无碍法门</p>
<p>六陈朝南岳思禅师智者禅师等立四教。一三藏教。亦名小乘教。如法华云不得亲近小乘三藏学者。智论中说小乘为三藏大乘名摩诃衍藏。二名通教。亦名渐教。谓大乘经中通说三乘通被三根等。又如大品中干惠等十地通三乘者是也。三名别教。亦名顿教。谓诸大乘经中所说法门道理不通小乘等者是也。四名圆教。亦名秘密教。谓法界自在具足圆满一即一切一切即一无碍法门。亦华严等是也</p>
<p>七唐朝海东新罗国元晓法师造此经疏。亦立四教。一三乘别教。谓如四谛教缘起经等。二三乘通教。谓如般若经深密经等。三一乘分教。如璎珞经及梵网等。四一乘满教。谓华严经普贤教。释此四别如彼疏中</p>
<p>八唐吉藏法师立三种教。为三法轮。一根本法轮。即华严经最初所说。二枝末法轮。即小乘等于后所说。三摄末归本法轮。即法华经四十年后说回三入一之教。具释如彼</p>
<p>九梁朝光宅寺云法师立四乘教。谓如法华中。临门三车即为三乘。四衢道中所授大白牛车即为第四乘。以临门牛车亦同羊鹿俱不得故。若不尔者长者宅内引诸子时。云此三车只在门外。诸子出宅即应得车。如何出已至本所指车所住处。而不得故后更索耶。故知是权同羊鹿也。以是大乘中权教方便说故。具释如彼法华疏中</p>
<p>十唐江南印法师敏法师等立二教。一释迦经。名屈曲教。以逐机性随计破着故。如涅槃等。二卢舍那经。名平道教。以逐法性自在说故。如华严等。彼师释此二教略有四别。一主异。谓彼释迦化身所说。此是舍那十身所说。二处异。谓彼说在娑婆世界木树草座。此说在于莲华藏世界宝树金座。三众异。彼与声闻及菩萨说。此唯菩萨极位同说。四说异。谓彼但是一方所说。此要该于十方同说。广释如彼华严疏中。第二辨是非者</p>
<p>此上十家立教诸德。并是当时法将英悟绝伦。如思禅师智者禅师等。神异感通迹参登位。灵山听法忆在于今。云法师依此开宗讲法华感天雨华等。并如僧传等所显。又此诸德岂夫好异。故分圣教。但以解该群典异轸呈根。言不得已。开宗别释。务令圣说各契其宜。问此上十说谁是谁非。答依成实论。佛说内外中间之言遂即入定时。有五百罗汉各释此言。佛出定后同问世尊。谁当佛意。佛言并非我意。诸人问佛。既不当佛意将无得罪。佛言虽非我意各顺正理。堪为圣教。有福无罪。况此诸说各有少多圣教为证。是故不可全非弃耳</p>
<p>第三述西域说者。真谛三轮。笈多四教。波颇五说。并如别说。又法藏于文明元年中。幸遇中天竺三藏法师地婆诃罗。唐言日照。于京西太原寺翻译经论。余亲于时乃问。西域诸德于一代圣教颇有分判权实以不。三藏说云。近代天竺那烂陀寺同时有二大德论师。一名戒贤。二称智光。并神解超伦。声高五印。群邪稽颡。异部归诚。大乘学人仰之如日月。独步天竺各一人而已。以所承宗别。立教不同。谓戒贤即远承弥勒无著。近踵护法难陀。依深密等经瑜伽等论立三种教。谓佛初鹿园说小乘法。虽说生空然犹未说法空真理。故非了义。即四阿含等经。第二时中虽依遍计所执自性说诸法空。然犹未说依他圆成唯识道理。故亦非了义。即诸部般若等教。第三时中方就大乘正理具说三性三无性等唯识二谛。方为了义。即解深密等经。又此三位各以三义释。一摄机。二说教。三显理。且初唯摄声闻。唯说小乘。唯显生空。二唯摄菩萨。唯说大乘。唯显二空。三普摄诸机。通说诸乘。具显空有。是故前二摄机教理各互有阙故。非了义。后一机无不摄教无不具理无不圆故。为了义</p>
<p>第二智光论师远承文殊龙树。近禀提婆清辩。依般若等经中观等论亦立三教。谓佛初鹿园为诸小根说小乘法。明心境俱有。第二时中为彼中根说法相大乘。明境空心有唯识道理。以根犹劣未能令入平等真空故作是说。于第三时为上根说无相大乘。辩心境俱空平等一味。为真了义。又此三位亦三义释。先摄机者。初时唯摄二乘人机。第二通摄大小二机。以此宗计一分二乘不向佛果。三唯摄菩萨。通于渐顿。以诸二乘悉向佛果无异路故。二约教者。初唯说小乘。次通三乘。后唯一乘。三约显理者。初破外道自性等故。说缘生法定是实有。次即渐破二乘缘生实有之执。说此缘生以为似有。以彼怖畏此真空故。犹存假有而接引之。后时方就究竟大乘说此缘生即是性空平等一味不碍二谛。是故法相大乘有所得等属第二教。非真了义。此三教次第如智光论师般若灯论释中。具引苏若那摩诃衍经说。此云大乘妙智经。此昔所未闻也</p>
<p>第四会相违者。问此二说既各圣教互为矛楯。未知为可和会为不可会耶。答无会无不会。初无会者。既并圣教。随缘益物何俟须会。即是智论四种悉檀中各各为人悉檀。亦是摄论四意趣中众生乐欲意趣。于一法中或赞或毁。是故二说不须强会。二无不会者。有二门。一约教应机。二约机领教。前中但佛教门了与不了有其四位。一约摄机宽狭。二约言教具阙。三约益物大小。四约显理浅深。初者若唯摄二乘不兼菩萨。或唯菩萨不兼二乘。各摄机狭故非了义。若宽摄三机周尽方了义。二者若唯说小不兼说大。或唯说大乘不兼小乘教。言各有阙故非了义。若言包大小具足三乘方为了义。深密经等据上二门。戒贤所判亦有道理。三约益物大小者。若令一切众生得小乘益。或令一切有情得大乘益。有得小益不能全令得究竟益。俱非了义。若能令彼一切众生及入寂二乘。悉皆当得大菩提益。方为了义。四显理浅深者。若于缘起随说实有。或虽破实犹存假有。既会相未尽显理未极故。非了义。若说缘生即是性空不碍缘起融通无二。会缘既尽理性圆现。方为了义。彼妙智经据上二门。智光所判甚有道理。是故二说各据别门互不相至。岂有相违。二约机领教者。问二说三教各初说小。华严初说如何会释。答诸德三释。一云此三法轮约渐悟机说。华严最初约顿悟机说。若尔密迹力士经初时具说三乘法。此为属渐为属顿耶。若是渐教应唯说小。若是顿教应唯说大。彼既具三极成违害。是故此释亦难用也。一云若依显了门。则有如前三法次第。若约秘密门即诸说同时。若尔者即初时小显而大密。何不以大显而小密耶。又判此显密出何圣教。理既不齐。复无圣教。故难依用。此上二释此三法轮摄法不尽。初即渐而非顿。后即显而非密。一云但是如来圆音一演。异类等解。就小结集唯说小乘。就大结集唯说大乘。就通结集具说三乘。若尔随一结集俱无前后。何有如此三教次第。今解此难便会二说。泛论如来圆音说法大例有二。一为此世根定者说。二为此世根不定说。初中三节。一或有众生此世小乘根性定者。见佛始终唯说小乘。如小乘诸部。结集三藏总无大乘。二或有众生此世三乘根性熟者。见佛始终但说三乘。如密迹力士经。佛初鹿园说法之时。无量众生得阿罗汉果。无量众生成辟支佛道。无量众生发菩提心。住初地等。乃至广说。大品大般若亦同此说。以此义准后时所说。皆通具此三乘。如诸大乘经中所说。三或有众生此世一乘根性熟者。即初见佛于树王下华藏界中依海印定。唯为菩萨演说无尽圆满自在无碍法门具足主伴。乃至终极亦同此说。以此法中通括九世摄前后故也。二为不定根者。有二位。一此世小乘根不定故堪可进入三乘位者。即初闻唯小以为不了。次闻唯大亦非是了。后闻具三方为了义。解深密经就此根辩。二此世小乘根不定故堪可进入一乘位者。即初唯说小为不了教。次通大小亦非了教。后会三归一唯说一乘方为了教。妙智经当此意也。由根不定有此二门。是故二师各述一门故不相违。由有如是此世根定及不定故。是故令彼教门或有前后。或无前后。准释可知</p>
<p>第五明现传者。当今诸德于大乘中自有二说。一立三乘大乘。以此宗许入寂二乘定不成佛。是故约彼五性差别具说三乘。二立一乘大乘。以此宗许入寂二乘亦并成佛。是故约此佛性遍有唯说一乘。前师引教成立云。如大般若经第五百九十云。若有情类于声闻乘性决定者。闻此法已速能证得自无漏地。于独觉乘性决定者。闻此法已速依自乘而得出离。于无上乘性决定者。闻此法已速证无上正等菩提。若有情类虽未证入正性离生。而于三乘性不定者。闻此法已皆发无上正等觉心。又解深密经第二云。乃至更说法要。谓相无自性性。胜义无自性性。乃至诸声闻乘种性有情亦由此道此行迹故正得无上安稳涅槃。一切声闻独觉菩萨皆共此一妙清净道。皆同此一究竟清净更无第二。我依此故密意说言唯有一乘。非于一切有情界中无有种种有情种性。或钝根性或中根性或利根性有情差别。解云。此约三乘同一所观无性道故。密意说此名为一乘。理实三乘各证涅槃非是一也。又瑜伽论第三十七云。补特伽罗成就者。略说四种。有声闻种性。以声闻乘而成就之。有独觉种性。以独觉乘而成就之。有佛种性。以无上乘而成就之。无种性者。即以善趣而成就之。善戒地持皆同此说。又解深密经云。一向趣寂声闻种性补特伽罗虽蒙诸佛施设种种勇猛加行方便化导。终不能令当坐道场证阿耨多罗三藐三菩提。深密解脱亦同此说。十轮经第九卷亦说三乘各定差别。如是等文并非小乘。是大乘中许三差别。是故各为三乘大乘教也。二后师引彼一乘大乘教者。涅槃经三十三云。一切众生同有佛性。皆同一乘同一解脱。一因一果。同一甘露一切当得常乐我净是名一味。又法华第一云。十方佛土中唯有一乘法。无二亦无三。除佛方便说。又云。初以三乘引导众生。然后但以大乘而度脱之。又第三云。我灭度后复有弟子不闻是经。不知不觉菩萨所行。自于所得功德生灭度想入于涅槃。我于余国作佛更有异名。是人虽生灭度之想入于涅槃。而于彼土求佛智慧。大智度论第九十五亦同此说。又法华论中四声闻内退菩提心及应化。此二声闻佛与授记。决定及增上慢此二根未熟故。菩萨与授记。方便令发心。解云。既但云未熟不言无根。故知定当得佛菩提。又复云方便令发心。即是发菩提心也。又入楞伽第二第四第七皆同说二乘无实涅槃但是三昧力住。后必当得无上菩提。法华论云。第四人者方便令入涅槃城故。涅槃城者。诸禅三昧城。过彼城已令入大般涅槃城。此同楞伽住三昧乐。离分段故假说涅槃。而实有彼变易身。故于净土中行菩萨道。胜鬘经云。言诸二乘得涅槃者。是佛方便。唯有如来得般涅槃。又此经及无上依经宝性论佛性论皆说入灭二乘于三界外受变易身。又密严经中二乘必无灰断永灭。如是等文亦是大乘。不许三乘决定差别。是故名为一乘教</p>
<p>第六定权实者。或有说者。一乘是权三乘是实。以深密经第一时教唯为发趣声闻乘者。说即总无成佛。第二时教唯为发趣修大乘者。说即总无不成佛。此二若过若不及。故俱非了义。莫若第三时教。有种性者成。无种性者不成。方为了义。法华既当第二时教。即是密意权说。是故胜鬘经以一乘为方便说。是故理实但约不定种性说为一乘。摄论庄严论显扬论等皆同此释。又法华第三生灭度想入涅槃等。依瑜伽八十一并是变化声闻示现入灭。楞伽密严皆同此会释。无上依经宝性等论并是不定二乘向菩提者增寿变易。非谓入灭更起受身。瑜伽说本转二识成就不成就四句中第四俱不成就者。为声闻独觉入无余依涅槃界时。又八十云。无余依涅槃界中唯有清净真如法界。依此等文。入涅槃已。身智俱灭。根识永无。岂有变易修行成佛。是故唯有一乘非极了义。深密经中第三时普为发趣一切乘者说名为了义。故知三乘是尽理实教。又深密第二第四皆云一乘是密意说故知是权也。或有说者。一乘是实三乘是权。谓法华经唯一佛乘是深密经三乘后说定性二乘灭亦不存故。方便说三。实唯一故。若言法华是第二时教。为引不定二乘故说一切悉皆成佛。而犹未说定性不成故非了者。若尔法华之时犹未说有定性二乘。何因彼论立四声闻彼定性言从何处得。若有定性岂得总成。若许总成何名定性。故知定性之言牒前深密所说。后至法华明悉全成佛。是故彼论顺此经文。会前权说归后实教。故知法华定在深密后说。妙智三教一乘在三乘后。梁论成立正法三中亦一乘在后。并同此说。法华中生灭度想入涅槃等。释为变化示现灭者。极违教理。违教者。若是变化声闻即实是诸佛菩萨。岂可迷自所示涅槃乃生灭度之想。若作此释元未读经。违理者。若入涅槃是永断灭。诸佛菩萨于所化前示现涅槃。若彼所化不定种性是勇猛者。不怖生死能修胜行。若有一类性怯弱者。怖畏生死学佛菩萨。先入涅槃拟欲于后行菩萨道。汝宗入灭既无有起。岂不误彼一类众生。此乃误众生何成引导。况复此文无不相干。又亦未见胜鬘经意。乃辄断一乘以为方便。彼经云。若如来随彼所欲而方便说(谓二乘)。即是一乘无有二乘。二乘入于一乘。一乘者即第一义乘。又彼经中广破二乘云无涅槃。又云。此经断一切疑。决定了义入一乘道。岂说一乘以为方便。解深密经一乘是密意者。是未说法华之前故作是说。及后说法华时会前三乘皆是方便。瑜伽转本俱灭。显扬六义说一乘。摄论十义说一乘。皆同深密会释。以此等论随彼经造故。法华论说决定二乘亦受记等。是随此本经造故。若不信一乘守权乖实甚为可愍故。百喻经第二卷云。昔有一聚落。去王城五由旬。村中有好美水。王敕村人常使日日送其美水。村人疲苦悉欲移远此村去。时彼村主语诸人言。汝等莫去。我当为汝白王改五由旬作三由旬使汝得近去来不疲。则往白王。王为改之作三由旬。众人闻已便大欢喜。有人语言此故是本五由旬。更无有异。虽闻此言信王语故终不肯舍。世间之人亦复如是。修行正法度于五道向涅槃城。心生疲倦。便欲舍离顿驾生死不能复进。如来法王有大方便。于一乘法分别说三。小乘之人闻之欢喜以为易行。修善进德求度生死。后闻人说无三乘故是一乘。以信佛语终不肯舍。如彼村人亦复如是。解云。此经即是金口良断。权实显然。可息诸说耳</p>
<p>第七显开合者。然此三乘一乘各有二种。三乘二者。一异时三乘。如深密经初时唯小乘第二唯大乘。二同时三乘。如第三时普为发趣一切乘等。于此教中一乘相隐三乘相显。是故就显总名三乘。一乘二者。一破异明一。如法华经。破二实灭。及涅槃经破无佛性。俱是对权会破方说一乘。二直体显一。如华严经不对二乘无所破故。为大菩萨直示法界成佛仪故。是故初说华严无权可会。终说涅槃会前诸权。是即非尽权无。以显实是俱名一乘。又复更开各有三种。初三乘三者。一始别终同三。谓始约因修四谛缘生六度等别。终就得果三乘之人身智同灭。如俱舍等说。比约初时小乘教说。二始同终别三。谓同闻般若同观无性。三乘之人各得自果。如前所引说。若据圣谛缘生六度行异亦得名为始终各别。此是第二第三时教说也。三近异远同三。谓法华等初以三乘方便诱引。后同以大乘令得度等。一乘三者。一存三之一。如深密等说。二遮三之一。如法华等。三表体之一。如华严等。是故通说有其四句。一或唯三无一。如俱舍等。二或唯一无三。如华严等。三或亦一亦三。此有二位。初三实一权。如深密等。后一实三权。如法华等。四或非一非三。约理绝言故。大般若中舍利子问善现云。如来授诸天子记于三乘中何乘得记。善现答言。于法相中无一无三。云何问言于何乘得记。是故一乘三乘有存有泯。诸说不同。或闻唯破二乘即谓唯约不定种性。或闻无二亦无三即谓大乘实教亦破。或闻不破大乘即谓大乘权教亦存。今释有二位。一约事破二乘实灭。二约教亦会大乘权教。大乘权教许入寂二乘不成佛故。但深破二乘即是破三。是故破二破三皆不相违</p>
<p>第八教前后者。今辩如来一代所说。约时显教。大例有四。一本末差别门。二依本起末门。三摄末归本门。四本末无碍门。初中本末同时始终一类各无异说。然有三位。一若小乘中即最初度彼憍陈那等。最后度于须跋陀罗。中间亦复唯说小乘唯益小机。如四阿含经及五部律遗教等说。二若约三乘即从始至终皆说三乘通益三机。如前所引力士经大般若等诸大乘经。于中虽有权实不同皆具三乘。三若约一乘即从初至极为大菩萨唯说一乘。如最初时说华严等。其中不通二乘。复摄九世该于前后。是故至极更无异说。然此三类既依此世根定者说。此即诸教相望各通始终。竟无前后。二依本起末门者。有四类。一谓初时为大菩萨说大乘。次说中乘。次说小乘。后说人天。如此经下性起品云譬如日出先照一切诸大山王次照一切大山次照金刚宝山然后普照一切大地。如来应供等正觉亦复如是。成就无量无边法界智慧日轮常放无量无碍智慧光明。先照菩萨摩诃萨等诸大山王。次照缘觉。次照声闻。次照决定善根众生随应受化。然后悉照一切众生乃至邪定。为作未来饶益因缘。又此品中如三千界初始成时。先成色界诸天宫殿。次成欲界诸天宫殿。次成人处及余众生诸所住处。如来应供等正觉亦复如是。先起菩萨诸行智慧。次起缘觉声闻及余众生一切善根。依此等文明佛初时说大后渐说小。约法以明依本起末。非约根器。以无先学大后学小故。问法岂不别耶。答小乘之法定从大乘所流出故。文殊问经云。十八及本二皆从大乘出。普超三昧及入大乘论意并同此。三摄末归本门者。依无量义经。初时说小乘。次说中乘。后时说大乘。依解深密经。初时唯小乘。第二时唯大乘。第三时具三乘。依妙智经。初时唯小乘。次具三乘。后唯一乘。此即无量义经合大开小。深密等合小开大。谓于大乘开于权实。然深密妙智既各圣教。不可取一舍一。是故合此二经总有四门。一初时小乘。二经同说。第二时唯大乘。唯深密说。第三时具三乘。此是深密第三妙智第二。第四时唯一乘。唯妙智第三时说。是故当知妙智经在深密后说。若谓妙智经此土未翻而不信者。彼深密经既当第三时教。然许定性二乘及无性有情并不成佛。具足三乘名一切乘者。是即法华涅槃既在深密后说。然定性二乘及无性阐提悉皆成佛。当知即是第四时名一乘教。是故与妙智经悬会无疑。又初小乘教。依法华等佛成道后三七日等说。依真谛三藏记云。佛成道七年后说诸部般若。是第二时教。又云。三十八年后说解节经。当第三时教。今依法华经及无量义经。并云四十年后说法华等。故知是深密后说。真谛此说必有圣教。若无圣教岂可自作年数。若不信此者。即涅槃经最居末后是即无疑。然此四时皆前权后实以后会前。法华涅槃会深密之三乘归究竟一乘其义决定。是故此四从浅至深明摄末归本之渐次也。四本末无碍门者。谓初举照山王之本教。明非本无以起末。后显归大海之异流。明非尽末无以归本。是即本末交映。与夺相资。方为摄生之善巧也。是故通论总有五位。一根本一乘教。此如华严说。二密意小乘教。三密意大乘教。四显了三乘教。上三如深密经说。五破异一乘教。如法华涅槃等说。此上四门既圆通无碍。是即前后即无前后。无前后即前后。皆无障碍思准之耳</p>
<p>第九以义分教。教类有五。此就义分。非约时事。一小乘教。二大乘始教。三终教。四顿教。五圆教。初小乘可知。二始教者。以深密经中第二第三时教同许定性二乘俱不成佛故。今合之总为一教。此既未尽大乘法理。是故立为大乘始教。三终教者。定性二乘无性阐提悉当成佛。方尽大乘至极之说。立为终教。然上二教并依地位渐次修成。俱名渐教。四顿教者。但一念不生即名为佛。不依位地渐次而说。故立为顿。如思益云。得诸法正性者。不从一地至于一地。楞伽云。初地即八地乃至无所有何次等。又下地品中十地犹如空中鸟迹。岂有差别可得。具如诸法无行经等说。五圆教者。明一位即一切位一切位即一位。是故十信满心即摄五位成正觉等。依普贤法界帝网重重主伴具足故。名圆教。如此经等说。若约所说法相等者。初小乘法相有七十五法。识唯有六。所说不尽法原。多起异诤。如小乘诸部经论说。二始教中广说法相小说真性。所立百法决择分明故无违诤。所说八识唯是生灭法相名数多同小乘。固非究竟玄妙之说。如瑜伽杂集等说。三终教中少说法相广说真性。以会事从理故。所立八识通如来藏随缘成立具生灭不生灭。亦不论百法名数不广。又不同小亦无多门。如楞伽等经宝性等论说。四顿教中总不说法相唯辩真性。亦无八识差别之相。一切所有唯是妄想。一切法实唯是绝言。呵教劝离毁相泯心。生心即妄。不生即佛。亦无佛无不佛无生无不生。如净名默住显不二等是其意也。五圆教中所说唯是无尽法界。性海圆融缘起无碍。相即相入如因陀罗网重重无际微细相容主伴无尽。十十法门各称法界。具如下说。然此五教有开有合亦有五重。一或总为一。谓唯是如来一大善巧摄生方便也。二或开为二。谓一乘三乘教前诸教中虽有存三泯二不同。然皆通三乘趣入故名三乘教。后一直显本法不通二乘故唯是一。即智论中名共教不共教。此亦同上印师等所立二教也。三或分为三。谓小乘三乘一乘教。智论既将此经为不与二乘共故名为不共。即是一乘。大品等为通三乘同观得益故名为共。即是三乘。义准四阿含经既不共菩萨亦名不共。即是小乘。依此三位梁摄论第八云如来成立正法有三种。一立小乘二立大乘(有本作三乘字)三立一乘。第三最胜故名善成立。此亦同上妙智经说。又真谛三藏部异执疏第二卷中亦同此说。四或分为四。此有二义。一于上共教中约存三泯二开两教故为四。一别教小乘。二同教三乘。如深密等。三同教一乘。如法华等。四别教一乘。如华严等。二约历位无位开渐顿二教故为四。一小乘教。二渐教。三顿教。四圆教。五或散分为五。于上渐教复分始终二教。此上五教非局判经。但多分而论。如上所指通诸经论。并可知第十以理开宗。宗乃有十。一法我俱有宗。谓人天位及小乘中犊子部等。彼立三聚法。一有为法。二无为法。三非二聚。即初二是法。后一是我。又立五法藏。一过去。二未来。三现在。四无为。五不可说。此即是我以不可说是有为无为故。二法有我无宗。谓萨婆多等。彼说诸法二种所摄。一名。二色。或四所摄。谓三世及无为。或立五法。一心。二心所。三色。四不相应。五无为。此即但有此法无别有我。三法无去来宗。谓大众部等说。有现在及无为。以过未法体用俱无故也。四现通假实宗。谓说假部等。彼说无有去来二世。于现在法中在蕴可实在界处为假。随应诸法假实不定。成实论及经部别师亦同此类。五俗妄真实宗。谓说出世部等。彼说世俗法假以虚妄故。出世法实以非虚妄故。六诸法但名宗。谓一说部等。一切我法唯有假名都无实体。此又通于初教之始。七一切皆空宗。谓大乘初教。说一切法悉皆性空超于情表无分别故。如般若等皆辩。八真德不空宗。谓终教诸经所说。一切法唯是真如如来藏中实德摄故。真体不空具性德故。九相想俱绝宗。谓顿教中绝言所显离言之理。理事俱泯平等离念。十圆明具德宗。谓如别教一乘。主伴具足无尽自在所显法门。上来分教开宗粗陈挭概广引教理。具明义相如别记说</p>
<p>第四教所被机者。通有十位。于中前五简其非器。后五正显所为前中五者。一违真非器。谓不发菩提心不求出离。依傍此经求名求利庄饰我人。经非彼缘故非其器。下云。为名利说法是为魔业。又如不净说法堕恶道等。二背正非器。谓诈现大心伪修邪善。近感人天终成佛。恐堕阿鼻地狱多劫受苦。如提婆达多为阐提顶。又如八大善人当成不善。前据初时即可知。此就终时方显。下云。忘失菩提心修诸善根是为魔业。经非此缘故亦非器。三乖实非器。谓虽不巧伪。然随自执见以取经文。遂令超情至教回不入心故成非器。地论云。闻作闻解不得不闻。又如随声取义五种过失等。此上三位俱是凡愚众生境界。下云。此经不入一切众生之手。唯除菩萨。良以此经非是众生流转之缘。故不入手。四狭劣非器。谓一切二乘无广大心亦非此器。下文云。一切声闻缘觉不闻此经。何况受持。又舍利弗等五百声闻皆如聋盲不闻不见。五守权非器。谓三乘共教诸菩萨等。随自宗中修行未满初阿僧祇亦非此器故。下文云。菩萨摩诃萨。虽无量亿那由他劫行六波罗蜜修习道品善根未闻此经。虽闻不信受持随顺。是等犹为假名菩萨。问璎珞经等十千劫修十信行满。何故此中无量亿等不信此经。答以彼但于行布位中修行信等。于此圆融普贤十信一摄一切犹未闻信。由此故知二宗差别。若不尔者修行既经尔许时劫不信此经。何名菩萨摩诃萨也。简非器竟第二显所为中五者。一正为者。谓是一乘不共教中普机菩萨。正是此经所为之器。下文云。如是经典。但为乘不思议乘菩萨摩诃萨说不为余人。解云。乘者运转为义。若依别门初运至十信。次转至十住乃至佛果。次第相乘以阶彼岸。名可思议。若依普门一位即一切位故。亦一运即一切运。名不思议乘。乘此乘者十信满心即得六位。如贤首品等说。又十住等位皆亦如是。如下文诸会处说。又如善财一生具五位等。皆是普法相收故也。又舍那品云。非余境界之所知。普贤方便皆得入。又普贤诫众云。普眼境界清净身我今演说。仁谛听如是可知。问何故此法非余境界。答以卢舍那周遍尘方普应法界一切群机。若彼别机称自根器。但各见己所见闻自所闻。皆不见他所见不闻他所闻。此普贤机乃见一切所见闻一切所闻。皆尽卢舍那能化分齐故云普眼境也。是故当知。普别二机感普别二法各不同也。二兼为者。谓遗法中见闻信向此无尽法。成金刚种当必得此圆融普法。如下文吞服金刚喻又小火广烧喻等。又如兜率天子从地狱出得十地无生忍。展转利益不穷尽等。皆由宿闻此法为本因故。又下文云。虽在于大海及劫尽火中。决定信无疑必得闻此经。三引为者。谓彼如前共教菩萨。于彼教中多时长养深解穷彻行布教源。即当得此普贤法界。既云无量亿那由他劫不信此经。即知过此劫数必当信受。以离此普法更无余路得成佛故。经不说彼过此劫数犹不信故。问若彼地前过彼劫数必信受者。即知地上二宗不别。岂彼所信无十地耶。答于彼教中具有行布十地渐次乃至佛果。长养彼根器务令成熟。极迟之者至此劫数定当信入。如其疾者是即不定可准知耳。四转为者。谓诸二乘以根钝故。要先回入共教大乘舍二乘名得菩萨称。然后方入此普贤法。故说此经唯为菩萨不摄二乘。若不尔者余大乘经有声闻众为所被机亦引二乘令其入大。唯独此经众无声闻之机文无回小之说。何成了义深广之典。设第八会有声闻者。为寄对显法表如聋盲非是所被。其六千比丘非是罗汉故不相违。是故当知。一切二乘总无顿入普贤法界。依究竟说无有二乘而不回入共教菩萨。无彼菩萨而不入此普贤之法。是故展转无不皆是此法之器。五远为者。谓诸凡愚外道阐提悉有佛性。以障重故久远亦当得入此法。如佛性论及宝性论皆说。以一阐提谤大乘因。依无量时说无佛性。非谓究竟无清净性。又如此经性起大树于二乘阐提二处不生牙亦不舍生性等。又如日照生盲喻等。是故当知。一切众生究竟无不皆入此法。以此普法众生具有故。下文云。菩萨知一切众生身中有如来菩提等。问若尔何故瑜伽等论。定性二乘及无性有情定不成佛。答此由教门有了不了故有诸说。若依小乘一切众生总皆无有大菩提性。如小论说。若大乘初教即五性差别。一分有性一分无性。如瑜伽等。若依终教一切众生悉有佛性。如涅槃等经佛性等论。若依顿教众生佛性一味一相。不可言有不可说无。离言绝虑。如诸法无行经等说。若依圆教众生佛性。具因具果。有性有相。圆明备德。如性起品如来菩提处说</p>
<p>第五能诠教体者。通论教体。从浅至深。略有十门。一言诠辩体门。二通摄所诠门。三遍该诸法门。四缘起唯心门。五会缘入实门。六理事无碍门。七事融相摄门。八帝网重重门。九海印炳现门。十主伴圆备门。初中有二。先辨小乘。后显大乘。前中依萨婆多宗诸德三说。一云但名句文身以为教体。故发智论云。十二部经以何为性。答名身句身文身次第住等。一云以声善故是佛教体名等无记是教作用。婆娑论第一百二十六云。佛教云何。答谓佛语言词唱评论语音语路语表是佛教。乃至说者语业为体。佛语何法。答谓名身句身文身。次第行列。次第安布。次第连合。此即总显佛教作用。解云。评家正义音声为体。经部宗亦以音声为性。故顺正理论第十四破经部云。汝不应立名句文身即声为体。又无性摄论破彼云。诸契经句语为自性不应理故。初是法处后是声处。亦又因前二说诸德合取以为教体。余如彼说。就大乘宗有四句。初摄假从实。唯声为体以名等依声屈曲假立无别体故。无性摄论云。依弘誓愿立菩萨声。杂集论云。成所引声谓诸圣说。二分假异实。以名等为性故。唯识论第二云。若名句等不异声者。法词无碍境应无别。三假实合辩。亦声亦名等。维摩经云。有以音声语言文字而作佛事。十地论中说者以二事说。听者以二事闻。谓音声名字。问依此宗声表善恶声是无记。又名句文是自性无记。何得无记为圣教体。答若有漏心变可是无记。若佛菩萨后得智说俱是善摄。十地论云。依止何事者谓音声及善字。四假实双泯。非声非名。以即空故。言即无言故。维摩云。文字性离是即解脱。十地论中风喻音声。画喻名字。若动树叶风及壁上画是即可取。若空中风及空中画皆不可取。大乘声名当知亦尔。皆不可取以相尽故。此上四句为一教体。是故空有无碍名大乘法。谓空不异有有是幻有。幻有宛然举体是空。有不异空空是真空。真空湛然举体是有。是故空有无毫分别。故佛藏经云。诸法如毫牦许不空者即诸佛不出世。又下云。诸法毕竟空无有毫末相。如是非一也。第二通摄所诠门者。非但如前取能诠教。亦渐通取所诠之义。以并是所知所解法故。瑜伽八十一云。诸契经体略有二种。一文。二义。文是所依义是能依。如是二种总名一切所知境界。解云。以义依文而得显故。第三遍该诸法门者。谓一切诸法悉为教体。此亦二种。一有为法。二无为法。以无不能令生开觉故。如下文华鬘宝地香树云阁法界法门无非佛事。如胜音菩萨及所坐莲华即通人法教义行位因果理事总能发生胜解行。故并为教体。准思可知。第四缘起唯心门者。此上一切差别教法无不皆是唯心所现。是故俱以唯识为体。然有二义。一本影相对。二说听全摄。初中通辨诸教总有四句。一唯本无影。如小乘教。以无唯识变现等故达摩多罗等诸论师多立此义。二亦本亦影。如大乘始教。众生心外佛有微妙色声等法。由闻者善根增上缘力击佛利他等子为因。于佛智上文义相生为本性相教。由佛此教增上缘力击闻法者有漏无漏善根种子闻者识上文义相生为影像相教也。二十唯识论云。展转增上力二识成决定。护法论师等悉立此义。三唯影无本。如大乘终教。离众生心佛果无有色身言声事相功德。唯有如如及如如智。大悲大愿为增上缘令彼所化根熟众生心中现佛色声说法。是故圣教唯是众生心影像。故下文云。一切诸如来无有说佛法。随其所应化而为演说法。又云。如来法身不思议无色无相。无伦匹示现色像。为众生十方受化靡不见。如是非一。龙军坚慧诸论师等并立此义。四非本非影。如顿教中。非直心外无佛色等。众生心内所现之佛亦当相空。以唯是识无别影故。色等性离无所有故。一切无言无言亦无故。是故圣教即是无教之教。如经云如来不出世亦无有涅槃。又密严经明佛常在法界无不出世等。龙树等宗多立此义。此前四说总为一教。圆融无碍皆不相妨。以各圣教从浅至深摄众生故。思之可见。第二说听全收者。亦四句。一离佛心外无所化众生。况所说教。是故唯是佛心所现。此义云何。谓诸众生无别自体揽如来藏以成众生。然此如来藏即是佛智证为自体。是故众生举体总在佛智心中。下文云。诸佛悉了知一切从心转。又云。如来菩提身中悉见一切众生发菩提心修菩萨行成等正觉。乃至见一切众生寂灭涅槃亦复如是。皆悉一性以无性故。又云。三世一切劫佛刹及诸法诸根心心法一切虚妄法。于一佛身中此法皆悉现。又佛性论第二如来藏品云。一切众生悉在如来智内故名为藏。以如如智称如如境故。一切众生决定无有出如如境者。并为如来之所摄持故名所藏众生为如来藏。是故离佛心智无一法可得。二总在众生心中。以离众生心无别佛德故。此义云何。佛证众生心中真如成佛。亦以始觉同本觉故。是故总在众生心中。从体起用。应化身时即是众生心中真如用大更无别佛。起信论中盛明此义。又下文云。若人欲求知三世一切佛应当如是观。心造诸如来。三随一圣教全唯二心。以前二说不相离故。谓众生心内佛为佛心中众生说法。佛心中众生听众生心佛说法。如是全收说听无碍。是谓甚深唯识道理四或彼圣教俱非二心。以两俱形夺不并现故。双融二位无不泯故。谓佛心众生无听者故。众生心佛无说者故。两俱双泯二相尽故。经云。夫说法者无说无示。亦其听法者无闻无得。又此下文云。众生所生非是生。亦无流转生死中。又经云。如来不说法亦不度众生如是等。是故此四于一圣教圆融无碍方为究竟</p>
<p>第五会缘入实门者亦有二义。一以本收末。二会相显性。初中以诸圣教皆从真流是故与真性常不异。如海起潮不失碱味。论中名为真如所流十二分教。又云。从最清净法界等。流教法等。是故以本收末唯是真如也。二会相显性者。谓彼一切差别教法皆悉从缘起。从缘起故必无自性。无自性故即是真如。是故空相本尽真性本现唯是真如故。经云。一切法即如也。又下文云。彼生灭法如如相也</p>
<p>第六理事无碍门者。亦有二义。一谓一切教法举体真如不碍事相历然差别。二真如举体为一切法。不碍一味湛然平等。前即如波即水不碍动相。后即如水即波不失湿体。当知此中道理亦尔。是故理事混融无碍唯一无住不二法门。维摩经中盛显斯义。又此经云。知非有是有．有是非有．非相是相．相是非相。良由本以非有为有。是故此有即是非有。圣教准此理事无碍思之可见</p>
<p>第七事融相摄门者。亦有二义。一相在。二相是。初中先一在一切中。谓如一教法不碍在事全是真理。真理遍余一切事中同理。教事亦如理遍。是故一切法中常有此一。依是义故无一微细尘毛等处无佛说教。故此经云。一切佛刹微尘中卢舍那现自在力。弘誓愿海振音声调伏一切众生类。二一切在一中。谓无分齐理既不改性而全是事。是故一事摄理无不皆尽。余事如理在一事中。以理无际限不可分故。随一事处皆全摄也。是故一中常有一切依是义。故此经云。于此莲华藏庄严世界海之内一一微尘中见一切法界。又云。于一法中解众多法众多法中解了一法。若具通说有其四句。初一在一中。谓别说一切差别事中一一各有彼一法故。二一在一切中。谓通说一切悉有一故。三一切在一中。谓别说一中摄一切故。四一切在一切中。谓通说一切悉有一切故。又此常含一切之一即复恒在彼一切中。同时自在无障无碍。不动一方遍十方等。皆是此义思之可见。既一切法悉为教体。皆互相收圆融无碍方是此经教之体性。二相是者。先一即是一切。谓如一教事既全是真理。真理即为一切事故。是故此一即是一切。一切即一反上应知。此经云。若一即多多即一义味寂灭悉平等。通亦四句准前思之。良以全理之事与全事之理非一非异。由非一门故得相在也。由非异门故得相是也。深思可见。依是义故一句即是一切句而无穷尽。一切亦尔。下文云。欲具演说一句法阿僧祇劫无穷尽。如是自在是此教体。第八帝网重重门者亦二义。先辨一门后类显一切。前中如一句内即具一切。此一中一切复一即一切。如是重重具即不可穷尽。总是一句</p>
<p>二类显者。如此一句余一切句一一皆尔。是即无尽无尽具唯普眼所知非是心识思量境界。下文云。于彼一一修多罗分别诸法不可说。于彼一一诸法中又说诸法不可说。又云。若于一小微尘中有诸佛刹不可说。于彼一一佛刹中复有佛刹不可说。解云。如是重重如因陀罗网。是谓此经圆宗教体</p>
<p>第九海印炳现门者。亦有二义。一约果位。如前差别无尽教法皆是如来海印定中同时炳然圆明显现。设所化机亦同缘起在此中现。是故唯以此三昧海为斯教体如下文云一切示现无有余海印三昧势力故。二约因位。要普贤等诸大菩萨方得此定同前业用亦无差别。是故十信满处普贤位中亦得此定。如贤首品说</p>
<p>第十主伴圆备门者。谓此普法教不孤起必主伴随生。如下文普庄严童子闻佛说一切法界无垢庄严经。有世界微尘数修多罗以为眷属。如是等文处处皆有。此眷属经有其二义。一同类。二异类。初同类者。如说十住十方各有十刹尘数菩萨来证。同名法慧。我等佛所亦说十住。大众眷属名味句身等无有异。是故当知一十住经十方各有十刹尘数修多罗等以为眷属。如一十住余一切处所说十住皆摄尔许尘数眷属。十住既尔余十行等一一品会皆有证法。数量准释可知。二异类者。谓随一方一界为一类机说一会法。既无结通十方等说。故非主经。然亦与主为胜方便故为眷属。是故主经必十方尘道同时同说。伴经不尔随方各别。是故一一主经各有尘数眷属。是谓本末相资主伴圆备。教体门竟</p>
<p>第六宗趣者。语之所表曰宗宗之所归曰趣。然此大经宗趣难辨。略叙十说以显一宗</p>
<p>一江南印师敏师等多以因果为宗。谓此经中广明菩萨行位之因及显所成佛果胜德。下文所说不离此二故以为宗</p>
<p>二大远法师以华严三昧为宗。谓因行之华能严佛果。此上二说但得所成行德遗其所依法界</p>
<p>三依衍法师以无碍法界为宗</p>
<p>四依裕法师。以甚深法界心境为宗谓法界门中义分为境。诸佛证之以成净土。法界即是一心。诸佛证之以成法身。是故初品之内。初天王偈赞无尽平等妙法界悉皆充满如来身。末后复明入法界品。故知唯以法界为宗。此上二说但得所依法界遗所成行德</p>
<p>五依光统师以因果理实为宗。即因果是所成行德。理实是所依法界。此虽义具然犹未显</p>
<p>六今总寻名案义以因果缘起理实法界以为其宗。即大方广为理实法界。佛华严为因果缘起。因果缘起必无自性。无自性故即理实法界。法界理实必无定性。无定性故即成因果缘起。是故此二无二。唯一无碍自在法门故以为宗</p>
<p>七别开摄法界以成因果。谓普贤法界为因。舍那法界为果。是故唯以法界因果而为宗趣。于中分别有十事五对。一所信因果。如初会中舍那品内先明莲华藏世界果后显普庄严因。二差别因果。如第二会至小相品说。于中初二十五品说五位差别因。后三品说三德差别果。三平等因果。如普贤品说平等圆因性起品说平等满果。上二门是生解因果。四成行因果。如离世间品中二千行法内先明因行后显果行。五证入因果。如入法界品先祇洹林中现自在果后善财童子辨证入因。因果五周一部斯毕。是故唯辨因果不失所依。但以因果为宗理亦无咎</p>
<p>八会因果以同法界。法界法门略显十事五对。一教义相对。举此所说教法为宗。意显所诠义理为趣。或反此。以辨义深教胜故。二理事相对。举事法为宗。意取理性为趣。或反此。以依理性方成事故。三境智相对。举所观境。意欲令成观智行故。或反此。以令修起智证同真境故。四行位相对。举所依之五位。意令依之修成胜行。或反此。以积行成位故。五因果相对。劝彼修因。意在证果。或反此。以举果劝乐令修因故。此上五对通于一部处处皆有故不别属。是故唯辨法界不失所成。但以法界为宗理亦无违</p>
<p>九法界因果分相显示中。亦有十义五门。一无等境即理实法界。此有二位。一是出缠最净法界。二是在缠性净法界。此二为所信所证故。二无等心。此亦二义。一大菩提心为普贤行所依本故二信悲智等随行起故。三无等行。此亦二义。一差别行各别修故。二普贤行一即一切故。四无等位。此亦二义。一行布差别位比证不同故。二圆融相摄位一位即具一切位故五无等果。此亦二义。一修生果二修显果。此五门十义通收此经一部略尽。是故具以为宗。义亦备矣</p>
<p>十法界因果双融俱离。谓性相混融无碍自在亦有十义。一由离相故。因果不异法界。即因果非因果也。二由离性故。法界不异因果。即法界非法界也。三由离性不泯性故。法界即因果。以非法界为法界也。四由离相不坏相故。因果即法界。以非因果为因果也。五由离相不异离性故。因果法界双泯俱融。回超言虑也。六由不坏不异不泯故。因果法界俱存现前。烂然可见也。七由上存泯复不异故。超视听之法恒通见闻。绝思议之义不碍言念也。八由法界性融不可分故。即法界之果统摄法界无不皆尽。因随所依亦在果中。是故佛中有菩萨也。九即法界之因摄义亦尔。故普贤中有佛也。十因果二位各随差别。一一法一一行一一德一一位皆各总摄无尽无尽诸法门海者。良由无不该摄法界圆融故也。是谓华严无尽宗趣。余义如指归等说</p>
<p>第七释经题目者。略释十名。一数名。二法名。三喻名。四义名。五德名。六事名。七开名。八具名。九合名。十品名</p>
<p>初数名者。依梁摄论第十胜相云百千经者。是华严经有十万颂名百千经。此即从本数以立其名</p>
<p>二法名者。依智度论属累品云名不思议解脱经有十万偈。又彼中自指是华严故良为此经所说之法皆一摄一切无不悉是不思议解脱故以为名</p>
<p>三喻名者。依涅槃经及观佛三昧经名此经为杂华经。以万行交饰缘起集成从喻标名。犹杂华耳</p>
<p>四义名者。如下离世间品出生菩萨深妙义华等十义立名。至彼当辩</p>
<p>五德名者如性起品末就十胜德以立其名。亦至彼当释</p>
<p>六事名者华严之称梵语名为健拏骠诃。健拏名杂华。骠诃名严饰。日照三藏说云。西国别有一供养具。名为骠诃。其状六重下阔上狭饰以华宝。一一重内皆安佛像。良以此经六位重叠位位成佛正类彼事故立此名。人天八会亦似彼应知</p>
<p>七开名者此一名开为十事五对。一通别一对。谓大方广等一部通名。世间净眼是当品别目。二就通中教义一对。谓大等是所诠义。经之一字是能诠之教。三就义中法喻一对。谓大等是法。华严为喻。四就法中境智一对。谓大等是所证所觉。佛是能证能觉。亦是人法一对。五就境中简持一对。谓大字是能简。方广为所简。即简大异小简实异权简果异因故也</p>
<p>八具名者。大有十义。一境大。谓十莲华藏及十佛三业无边依正为所信境。如初会等说。二心大。谓依前大境起大心故。如贤首品及发心品说。三行大。谓依大心起大行故。如离世间品等说。四位大。谓积大行成大位故。即五位圆通等。如第二会至第六会来说。五因大。谓行位普圆生了究竟。如普贤品等说。六果大谓随缘自体果德圆明。如不思议品等说。七体大。谓大用平等皆同真性。如性起品等说。八用大。谓念念益生顿成行位。如小相品等说。九教大谓一一名句皆遍一切。如下结通等说。十义大。谓所诠皆尽无边法界。如一尘含十方一念包九世八会等说。此上十义一一统收一切法尽莫不称大。又有七义。如瑜伽等七种大性相应等。以释大义。又依涅槃经更有三义释大。经云。所言大者名之为常。又言。大者其性广博。又云。能建大义名大涅槃。又起信论亦以三义释大。谓体相用等。次释方广亦有十义。一周遍义。谓言教广遍诸尘方故。二普说义谓普宣说一切法故。三深说义。谓说甚深法界海故。四备摄义。谓普摄无尽众生界故。五广益义。谓要令众生得佛菩提大利乐故。六荡除义。谓遍除二障及习气故。七具德义。谓具摄无边诸胜德故。八超胜义。谓独绝超余无比类故。九含摄义。谓通摄众多异类法故。十广出义。谓能出生佛大果故。然此十义如二论说。入大乘论。一为众生说对治法故。二有众多乘故。三多庄严具故。四能出生无量大果故。五除断一切诸邪见故。名毗佛略。又杂集论释方广者。谓菩萨藏相应言说名为方广。一切有情利益安乐所依处故。宣说广大甚深法故。亦名广破。以能广破一切障故。亦名无比法。无有诸法能比类故。次释佛义亦有十种。如无著佛等。寻文具辩。次释华严。问华有几义。复何所表以华为严。答华有十义。所表亦尔。一微妙义是华义。表佛行德离于粗相故说华为严。下并准此。二开敷义。表行敷荣性开觉故。三端正义。表行圆满德相具故。四芬馥义表德香普熏益自他故五适悦义。表胜德乐欢喜无厌故。六巧成义。表所修德相善巧成故。七光净义。表断障永尽极清净故。八庄饰义。表为了因严本性故。九引果义。表为生因起佛果故。十不染义。表处世不染如莲华故。次释经字亦有十义。如宝云经说。余义同上</p>
<p>九合名者。大即当体为目包含为义。方即就用为名。轨范为义是方法故。性离邪僻是方正故。能治重障是医方故。遍虚空界尽方隅故。广即体用合明。周遍为义。谓一切处一切时一切法一切人无不周遍。皆重重如帝网。此中且就一摄一切名大一遍一切称广。前广后大。理亦不违。方即是广大即方广皆持业释。此是所得之法佛是能得之人。觉照为名果满为义。此中人法境智有相依相即。相依者。智依境故方广之佛简下乘佛。境依智故佛之方广。简因位法。此二相依各有有力无力缘起四句。思之可见。皆依主释。相即者。谓佛即方广方广即佛。人法无碍全体相即。空有四句亦准思之。此唯持业释。既佛非下乘法超因位。果德难彰寄喻方显。谓万德究竟瑰丽犹华。互相交饬显性称严。此有二门。一诸德互严。亦有相依相即。各有四句存亡俱泯。皆持业释思之可见。二理行互严。亦有相依相即。初相依四句者。一理由修显故即行华严性也。二行从理起故即理华严行也。梁摄论云。无不从此法身流。无不还证此法身。三理行俱融不二而二。非真流之行无以契真。非饬真之行不从真起。良以体融行而因圆。行该真而果满。是故标为佛华严也。四理行俱泯二而不二。以理之行故非行。行之理故非理。是即能所两亡。超情离相。非严非不严是谓华严。相即四句。理行全收。准思可见。是知法喻交映昭然有在。余如前释</p>
<p>十品名者。世间是法。净眼为喻。世者是时。间者是中。时中显现故云世间。世间不同有其三种。一器世间。为所依处。二智正觉世间。为能化主。三众生世间。为所化机。此品之内不越此三。故立斯名。器有二种。一场地别处。二华藏通处智正觉亦二。谓三身十身。众生亦二。谓同生异生。净眼三义。一洞彻义。况器世间。内彻理故。下文云。法界不可坏莲华世界海。二现像义。况智正觉。下文云。清净法身无像而不现。三照瞩义。况众生世间。下文云。犹如净眼观明珠。又若通论此三世间各有净眼三义。思准可知。又释佛未出世无善导故如盲。如来创出世间净眼现名世间净眼。是故佛涅槃时言世间眼灭。品者类也别也余义可知</p>
<p>第八部类传译者。亦有十义。一恒本。二大本。三上本。四中本。五下本。六略本。七论释。八翻译。九支流。十感应</p>
<p>初恒本者。下不思议品云。一切法界虚空界等世界悉以一毛周遍度量。一一毛端处于念念中不可说微尘等身尽未来际劫常转法轮。解云。此通树形等异类世界各毛端处念念常说。无有休息。此非可结集。不可限其品颂多少。亦非下位所能受持</p>
<p>二大本者。如下海云比丘所受持普眼经。以须弥山聚笔四大海水墨书一品修多罗不可穷尽。如是等品复过尘数。此是诸大菩萨陀罗尼力之所受持。亦非贝叶所能书记</p>
<p>三上本者。此是结集文中之上本也。故西域相传。龙树菩萨往龙宫见大不思议解脱经有三本。上本有十三千大千世界微尘数颂四天下微尘数品</p>
<p>四中本者。有四十九万八千八百偈一千二百品。此上二本并秘在龙宫。非阎浮提人力所受持故此不传</p>
<p>五下本者。有十万颂三十八品。龙树将此本出现传天竺。即摄论百千为十万也。西域记说。在于阗国南遮俱槃国山中具有此本</p>
<p>六略本者。即此土所传六十卷本。是彼十万颂中前分三万六千颂要略所出也。近于大慈恩寺塔上见梵本华严有三部。略勘并与此汉本大同。颂数亦相似</p>
<p>七论释者。龙树既将下本出因造大不思议论。亦十万颂以释此经。今时十住毗婆沙论是彼一分。秦朝耶舍三藏颂出译之。十六卷文才至第二地。余皆不足。又世亲菩萨造十地论。偏释十地一品。魏朝勒那三藏及菩提留支于洛阳各翻一本。光统律师自解梵文令二三藏对御和会合成一本。见传者是。金刚军菩萨及坚慧菩萨各造十地释。并未传此土。又魏朝此土高僧灵辩法师。于五台山顶戴华严膝步殷勤足破血流遂经三载冥加解悟。于悬瓮山中造此经论一百余卷现传于世。后敕请法师入内于式干殿讲此大经</p>
<p>八翻译者。有东晋沙门支法领。从于阗国得此三万六千偈经。并请得北天竺大乘三果菩萨禅师名佛驮跋陀罗此云觉贤。俗姓释迦氏。即甘露饭王之苗裔。曾往兜率天就弥勒。问疑。以晋义熙十四年岁次鹑火三月十日。于扬州谢司空寺别造护净法堂于中译出此经。时堂前有一莲华池。每日有二青衣童子。自池之出堂洒扫供养。暮还归池。相传释云。以此经久在龙宫龙王庆此传通躬自给侍。后因改此寺名为兴严寺。沙门法业及慧严慧观等亲从笔受。时有吴郡内史孟顗右卫将军褚叔度等为檀越主。至元熙二年六月十日出讫。至大宋永初二年十二月二十日。与梵本再校勘毕于法界品内从摩耶夫人后至弥勒菩萨前所阙八九纸经文。今大唐永隆元年三月内有天竺三藏地婆诃罗。唐言日照。有此一品梵本。法藏亲共校勘至此阙文。奉敕与沙门道成复礼等译出补之</p>
<p>九支流者。谓此大经随力受持分成多部。兜沙经一卷是第二会初。菩萨本业经一卷是净行一品。小十住经一卷是十住品。大十住经四卷。渐备一切智德经四卷。并是十地品。如来性起微密藏经两卷是性起品。显无边佛土经一卷是寿命品。度世经六卷是离世间品。罗摩伽经三卷是入法界品。近于神都共于阗三藏翻华严修慈分一卷不思议境界分一卷金刚鬘分十卷。此分翻未成三藏亡殁。今现于神都更得于阗国所进华严五万颂本并三藏至神都现翻译。其慈恩寺梵本与旧汉本并同无异。新来梵本品会及文句有少不同。明此大经数本故也。此并大经支流随器分流</p>
<p>第十感应者。宋主请西来三藏令讲此经。其人恨以方音未通恐说不尽旨。乃入道场祈请才盈七日。遂梦以汉首易己梵头。因即洞解宋言讲授无滞。又九陇山尼敬重此经。专精转读二十余载。遂感目睹毛端刹海。又五台山尼常诵此经。从曛至晓一部斯毕。口中光煇遍耀山谷。又北齐炬法师崇重此经阙于师受。专读祈解。十五余年遂梦善财授聪明药。因即开悟造疏十卷。讲五十余遍。又定州中山修德禅师翘诚护净钞写此经。后开函放光照一百二十里。又阉人刘谦之因于五台山专读此经。遂复丈夫形。诸如此例事极繁广具如五卷华严传中说</p>
<p>第九显义理分齐者。然义海宏深微言浩汗。略举十门撮其纲要。一同时具足相应门。二广狭自在无碍门。三一多相容不同门。四诸法相即自在门。五隐密显了俱成门。六微细相容安立门。七因陀罗网法界门。八托事显法生解门。九十世隔法异成门。十主伴圆明具德门。然此十门同一缘起无碍圆融。随有一门即具一切。应可思之</p>
<p>就初门中有十义具足。一教义具足。二理事。三境智。四行位。五因果。六依正。七体用。八人法。九逆顺。十应感具足。谓众生机感如来应赴。下云。一切众生所乐示现云。然此十对同时相应为一缘起。随一各具余一切义。如初门既尔余广狭等九门皆各具前十对。但随门异耳。是故一一门中各有十百千等。思之可见。今且于一事法之上辨此十对。余可准知。如下文中。一莲华叶表令生解为教。即是所诠为义。如下胜音菩萨莲华处说。二华相为事。华体是理。下云。法界不可坏莲华世界海。三华是所观亦即能观。以此经中可以内行为外事故。四行事之华结成位故。五因事之华揽成果故。六华台所依亦入正故。如国土身等。七华体同真用应机故。八全揽为人恒是法故。九逆同五热顺十度故。十应赴群机亦能感故。如一华事既尔余一切事皆准知之。事法既尔余教义等一切皆然。准思可见。如具自十对既尔彼一华叶具前十门亦然。何者此莲华叶具前十义同时相应具足圆满故。是初门也</p>
<p>二即彼华叶普周法界而不坏本位。以分即无分无分即分广狭自在无障无碍。下云。此大莲华其叶遍覆一切法界。是故或唯广无际。或分限历然。或即广即狭。或广狭俱泯。或具前四。以是解境故。或绝前五。以是行境故。下皆准此</p>
<p>三即此华叶舒己遍入一切法界中。即摄一切令入己内。舒摄同时既无障碍。是故镕融。或有四句六句。准前思之。下云。以一佛土满十方十方入一亦无余</p>
<p>四此一华叶废己同他举体全是彼一切法。而恒摄他同己全彼一切即是己体。一多相即混无障碍。解行境别六句同前。下云。知一即多多即一等</p>
<p>五华能摄彼即一显多隐。一切摄华即一隐多显。显显不俱隐隐不并。隐显显隐同时无碍。全摄俱泯存亡俱成。句数同前。下云。东方见入正受西方见三昧起等</p>
<p>六此华叶中微细刹等一切诸法炳然齐现。下云于一尘中微细国土旷然安住</p>
<p>七华叶一一微尘之中各皆并现无边刹海。刹海之中复有微尘。彼诸尘内复有刹海。如是重重不可穷尽。非是心识思量所及。如帝释网天珠明彻互相影现影复现影而无穷尽。下文如因陀罗网世界等</p>
<p>八见此华叶即是见于无尽法界。非是托此别有所表。下云。此华盖等从无生法忍所起等</p>
<p>九即此一华既具遍一切处。亦复该一切时。谓三世各三。摄为一念。故为十世也。以时无别体依华以立。华既无碍时亦如之。是故下云。过去一切劫安。置未来今。未来一切劫回置过去世。又云。无量劫即一念一念即无量劫等</p>
<p>十此圆教法理无孤起。必眷属随生。下云。此华有世界海尘数莲华以为眷属。又如一方为主十方为伴余方亦尔。是故主主伴伴各不相见。主伴伴主圆明具德。如一事华带自十义具此十门即为一百门。余教义等亦各准之故成千门。如教义等望自类十义及同时等十门有此千门。彼同时等亦望自类十门及教义等亦成千门。准思可见</p>
<p>问有何因缘令此诸法得有如是混融无碍。答因缘无量难可具陈。略提十类释此无碍。一缘起相由故。二法性融通故。三各唯心现故。四如幻不实故。五大小无定故。六无限因生故。七果德圆极故。八胜通自在故。九三昧大用故。十难思解脱故</p>
<p>初缘起相由故者。谓大法界中缘起法海。义门无量。约就圆宗略举十门以释前义。谓诸缘起法要具此十义方缘起故。阙即不成。一诸缘各异义。谓大缘起中诸缘相望要须体用各别。不相和杂方成缘起。若不尔者诸缘杂乱失本缘法缘起不成。此即诸缘各各守自一也</p>
<p>二互遍相资义。谓此诸缘要互相遍应方成缘起。且如一缘遍应多缘各与彼多全为一故。此一即具多个一也。若此一缘不具多一即资应不遍不成缘起。此即一一各具一切一也</p>
<p>三俱存无碍义。谓凡是一缘要具前二方成缘起以要住自一方能遍应遍应多缘方是一故。是故唯一多一自在无碍。由此镕融有六句。或举体全住是唯一也。或举体遍应是多一。或俱存。或双泯。或总合。或全离。皆思之可见。此上三门总明缘起本法竟</p>
<p>四异门相入义。谓诸缘力用互相依持互形夺故。各有全力无全力义缘起方成。如论云。因不生缘生故。缘不生自因生故。若各唯有力无无力即有多果过。一一各生故。若各唯无力无有力即有无果过。以同非缘俱不生故。是故缘起要互相依具力无力。如阙一缘一切不成余亦如是。是故一能持多一是有力能摄多。多依于一多是无力潜入一。由一有力必不得与多有力俱。是故无有一而不摄多也。由多无力必不得与一无力俱。是故无有多而不入一也。如一持多依既尔多持一依亦然。反上思之。是即亦无多不摄一一无不入多者也。如一望多有依有持。全力无力常全多在己中。潜已在多中。同时无碍。多望于一当知亦尔。俱存双泯二句无碍思准之</p>
<p>五异体相即义。谓诸缘相望。全体形夺有有体无体义。缘起方成。以若阙一缘余不成起。起不成故缘义即坏。得此一缘令一切成起。所起成故缘义方立。是故一缘是能起。多缘及果俱是所起。是即多为一成多是无体。一能作多一是有体。由一有体必不得与多有体俱。多无体必不得与一无体俱。是故无有不多之一无有不一之多。一多既尔多一亦然。反上思之。如一望多有有体无体故能摄他同己废己同他同时无碍。多望于一当知亦尔。准前思之。俱存双泯二句无碍亦思之可见</p>
<p>六体用双融义。谓诸缘起法要力用交涉全体融合方成缘起。是故圆通亦有六句。一以体无不用故举体全用。即唯有相入无相即义。二以用无不体故。即唯有相即无相入也。三归体之用不碍用。全用之体不失体。是即无碍双存。亦入亦即自在俱现。四全用之体体泯。全体之用用亡。非即非入圆融一味。五合前四句同一缘起无碍俱存。六泯前五句绝待离言冥同性海。此上三门于初异体门显义理竟</p>
<p>七同体相入义。谓前一缘所具多一与彼一缘体无别故名为同体。又由此一缘应多缘故有此多一。所应多缘既相即相入令此多一亦有即入也。先明相入。谓一缘有力能持多一。多一无力依彼一缘。是故一能摄多多便入一。一入多摄反上应知。余义余句准前思之</p>
<p>八同体相即义。谓前一缘所具多一。亦有有体无体义故亦相即。以多一无体由本一成多即一也。由本一有体能作多令一摄多。如一有多空既尔多有一空亦然。余义余句并准前思之</p>
<p>九俱融无碍义。谓亦同前体用双融即入自在亦有六句。准前应知</p>
<p>此上三门于前第二同体门中辨义理竟</p>
<p>十同异圆备义。谓以前九门总合为一大缘起故。致令多种义门同时具足也。由住一遍应故有广狭自在也。由就体就用故有相即相入也。由一摄多时为显。令一入多为隐。多摄一入亦尔。又就用相入为显。令就体相即为隐。显入隐亦然。又异门即入为显。令同体为隐。同显异隐亦尔。又由以异门摄同体中相入义故现微细门也。由异体相入带同体相入故有重重无尽帝网门也。由此大缘起法即无碍法界法门故有托事显法门也。由此融通自在。今依此法上所辨时法亦随此无碍自在故有十世门也。由此法门同一缘起相带起故。随一门必具一切故有主伴门也。此之一门于前第三门中以辨义理。上来十义总是缘起相由门竟。余门如指归中说</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 