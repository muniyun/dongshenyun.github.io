<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>从容录重刻四家语录序</p>
<p>自佛祖拈花。迦叶微笑。虽云默露宗风。殊觉浑沦透漏。更逢后来好事儿孙。不知重惜家宝。各各拚身失命。平地生尘。澄波动浪。乱散空华。欺摇掜目。讹传众口。公案多端。天童雪窦残唾。既苦不收。圜悟万松梦语。又多不醒。幸得清凉老人。久知祖祢不了之殃。今日门徒。古颜尽将骨董搬出。分化四家。从新翻刻。呜呼賍私现在。真贼难逃。敢请宝剑金刚。便与一齐砍断。然后将他零碎评词。共四海苍生。作个太平歌唱也</p>
<p>南城近溪罗汝芳题</p>
<p>丁未中秋长洲沈咸书</p>
<p>　　重刻四家评唱序</p>
<p>自夫佛祖拈花。迦叶微笑。机锋云变。宗旨渊停。盖教外别传。个中真谛。殆非人世语言可形容万一。然开发后学。说法利生。则此尤易于迎机入悟。旧刻四家语录。杀青者不甚工。规局隘陋。评注拘迫。阅者苦之。然已如登大宝山入华藏海。尽力摸索不恤也。帝京禅伯。挥尘谈宗。往往而是。近且磨糊莫辨矣。讲师觉虚。发大弘慈。欲重命枣人。而力不逮。谋于予。予实有夙愿。敢不毕力。于是鸠工梓其三。僧俗同志者梓其一。而当日顶针棒喝扬眉竖指之机。更自透漏洞朗。则觉公之意满。而功德亦无边。予惟无能为役是惧。又何思议之有</p>
<p>万历丁未岁菊月吉旦。云南楚雄府知府华亭徐琳书</p>
<p>　　万松老人评唱天童觉和尚颂古从容庵录序</p>
<p>昔予在京师时。禅伯甚多。唯圣安澄公和尚。神气严明。言辞磊落。予独重之。故尝访以祖道。屡以古昔尊宿语缘中所得者叩之。澄公间有许可者。予亦自以为得。及遭忧患以来。功名之心。束之高阁。求祖道愈亟。遂再以前事。访诸圣安。圣安翻案不然所见。予甚惑焉。圣安从容谓予曰。昔公位居要地。又儒者多不谛信佛书。惟搜摘语缘。以资谈柄。故予不敢苦加鉆锤耳。今揣君之心。果为本分事以问予。予岂得犹袭前愆不为苦口乎。予老矣。素不通儒。不能教子。有万松老人者。儒释兼备。宗说精通。辩才无碍。君可见之。予既谒万松。杜绝人迹。屏斥家务。虽祁寒大暑。无日不参。焚膏继晷。废寝忘餐者。几三年。误被法恩。谬膺子印。以湛然居士从源目之。其参学之际。机锋罔测。变化无穷。巍巍然若万仞峰莫可攀仰。滔滔然若万顷波莫能涯际。瞻之在前忽焉在后。回视平昔所学。皆块砾耳。噫登东山而小鲁。登泰山而小天下者。岂虚语哉。其未入阃域者。闻是语必谓。予忘本好异也。唯屏山闲闲。其相照乎。尔后奉命赴行在。扈从西征。与师相隔。不知其几千里也。师平昔法语偈颂。皆法兄隆公所收。今不复得其[葶-丁+呆]。吾宗有天童者颂古百篇。号为绝唱。予坚请万松评唱是颂开发后学。前后九书。间关七年。方蒙见寄。予西域伶仃数载。忽受是书。如醉而醒。如死而苏。踊跃欢呼。东望稽颡。再四披绎。抚卷而叹曰。万松来西域矣。其片言只字。咸有指归。结款出眼。高冠今古。足为万世之模楷。非师范人天权衡造化者。孰能与于此哉。予与行宫数友。旦夕游泳于是书。如登大宝山入华藏海。互珍奇物广大悉备。左逢而右遇。目富而心饫。岂可以世间语言。形容其万一耶。予不敢独擅其美。思与天下共之。京城唯法弟从祥者。与仆为忘年交。谨致书。请刊行于世以贻来者。乃序之曰。佛祖诸师。埋根千丈。机缘百则见世生苗。天童不合抽枝。万松那堪引蔓。湛然向枝蔓上。更添芒索。穿过寻香逐气者鼻孔。绊倒行玄体妙底脚跟向去。若要脚跟点地鼻孔撩天。却须向这葛藤里穿过始得。甲申中元日。漆水移刺楚才晋卿。叙于西域阿里马城</p>
<p>　　评唱天童从容庵录。寄湛然居士书</p>
<p>吾宗有雪窦天童。犹孔门之有游夏。二师之颂古。犹诗坛之李杜。世谓雪窦有翰林之才。盖采我华。而不摭我实。又谓不行万里地。不读万卷书。毋阅工部诗。言其博赡也。拟诸天童老师颂古。片言只字。皆自佛祖渊源流出。学者罔测也。柏山大隐集。出其事迹。间有疏阔不类者。至于拈提。苟简但据款而已。万松昔尝评唱。兵革以来废其祖[葶-丁+呆]。迩来退居燕京报恩。旋筑蜗舍。榜曰从容庵。图成旧绪。适值湛然居士劝请成之。老眼昏华。多出口占。门人笔受。其间繁载机缘事迹。一则旌天童学海波澜。附会巧便。二则省学人检讨之功。三则露万松述而不作非臆断也。窃比佛果碧岩集。则篇篇皆有示众为备。窃比圆通觉海录。则句句未尝支离为完。至于着语出眼笔削之际。亦临机不让。壬午岁杪。湛然居士书至。坚要拈出。不免家丑外扬。累吾累汝也。癸未年上已日。万松野老因风附寄。不宣</p>
<p>　　从容庵录目录</p>
<p>卷一</p>
<p>(一)世尊升座(说法)　(二)达磨廓然(帝王)</p>
<p>(三)东印请祖(帝王)　(四)世尊指地(伽蓝)</p>
<p>(五)清源米价(问法)　(六)马祖白黑(祖教)</p>
<p>(七)药山升座(说法)　(八)百丈野狐(因果)</p>
<p>(九)南泉斩猫(猫犬)　(十)台山婆子(尼女)</p>
<p>(十一)云门两病(法身)　(十二)地藏种田(田地)</p>
<p>(十三)临际瞎驴(迁化)　(十四)廓侍过茶</p>
<p>(十五)仰山插锹(田地)　(十六)麻谷振锡(瓶锡)</p>
<p>卷二</p>
<p>(十七)法眼毫厘(对机)　(十八)赵州狗子(猫犬)</p>
<p>(十九)云门须弥(游山)　(二十)地藏亲切(悟道)</p>
<p>(二一)云岩扫地(搬扫)　(二二)岩头拜喝(参学)</p>
<p>(二三)鲁祖面壁(禅定)　(二四)雪峰看蛇(兔蛇)</p>
<p>(二五)盐官犀扇(镜扇)　(二六)仰山指雪(狮象)</p>
<p>(二七)法眼指帘(帘帐)　(二八)护国三懡(骨董)</p>
<p>(二九)风穴铁牛(宰臣)　(三十)大隋劫火(水火)</p>
<p>(三一)云门露柱(佛祖)　(三二)仰山心境(勘辨)</p>
<p>卷三</p>
<p>(三三)三圣金鳞(龟鱼)　(三四)风穴一尘(示众)</p>
<p>(三五)洛浦伏膺(庵居)　(三六)马师不安(问疾)</p>
<p>(三七)沩山业识(勘辨)　(三八)临济真人(人境)</p>
<p>(三九)赵州洗钵(斋粥)　(四十)云门白黑(对机)</p>
<p>(四一)洛浦临终(迁化)　(四二)南阳净瓶(瓶锡)</p>
<p>(四三)罗山起灭(悟道)　(四四)兴阳妙翅(飞走)</p>
<p>(四五)觉经四节(经教)　(四六)德山学毕(佛祖)</p>
<p>(四七)赵州柏树(祖教)　(四八)摩经不二(门户)</p>
<p>(四九)洞山供真(真像)　(五十)雪峰甚么(庵居)</p>
<p>(五一)法眼舡陆(舟楫)　(五二)曹山法身(法身)</p>
<p>(五三)黄檗噇糟(示众)</p>
<p>卷四</p>
<p>(五四)云岩大悲(心眼)　(五五)雪峰饭头(衣钵)</p>
<p>(五六)密师白兔(牛鹿)　(五七)严阳一物(悟道)</p>
<p>(五八)刚经轻贱(经教)　(五九)青林死蛇(兔蛇)</p>
<p>(六十)铁磨牸牛(斋粥)　(六一)干峰一画(桥路)</p>
<p>(六二)米胡悟否(悟道)　(六三)赵州问死(人境)</p>
<p>(六四)子昭承嗣(法属)　(六五)首山新妇(佛祖)</p>
<p>(六六)九峰头尾</p>
<p>卷五</p>
<p>(六七)严经智慧(经教)　(六八)夹山挥剑(佛祖)</p>
<p>(六九)南泉白牯　(七十)进山问性(骨董)</p>
<p>(七一)翠岩眉毛(解结)　(七二)中邑猕猴(飞走)</p>
<p>(七三)曹山孝满(服饰)　(七四)法眼质名(经教)</p>
<p>(七五)瑞岩常理(悟道)　(七六)首山三句(示众)</p>
<p>(七七)仰山随分(圆相)　(七八)云门糊饼(糊饼)</p>
<p>(七九)长沙进步(骨董)　(八十)龙牙过板(祖教)</p>
<p>(八一)玄沙到县(骨董)　(八二)云门声色(糊饼)</p>
<p>卷六</p>
<p>(八三)道吾看病(问疾)　(八四)俱胝一指(庵居)</p>
<p>(八五)国师塔样(帝王)　(八六)临济大悟(棒喝)</p>
<p>(八七)疏山有无(草木)　(八八)楞严不见(经教)</p>
<p>(八九)洞山无草(解结)　(九十)仰山谨白(说法)</p>
<p>(九一)南泉牡丹(花果)　(九二)云门一宝(珍宝)</p>
<p>(九三)鲁祖不会(珍宝)　(九四)洞山不安(问疾)</p>
<p>(九五)临济一画(粮食)　(九六)九峰不肯(迁化)</p>
<p>(九七)光帝襆头(帝王)　(九八)洞山常切(说法)</p>
<p>(九九)云门钵桶(斋粥)　(一百)琅琊山河(经教)</p>
<p>从容庵录目录(终)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>