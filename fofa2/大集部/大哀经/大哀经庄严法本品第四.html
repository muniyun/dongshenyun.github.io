<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<font COLOR="#000000">
<p>大哀经庄严法本品第四</p>
<p>尔时世尊睹诸菩萨皆来大会。此诸菩萨皆以法故。而来集此。悉以执持如来妙藏。宣畅菩萨诸所行住无盖法门所由品奥。修御法典。复有光明名无畏辩。应时眉间大人之相放斯光曜。绕诸菩萨七匝已竟。因复绕于总[敖/力]王菩萨身百千匝。寻入总[敖/力]王菩萨之顶。适蒙此光承佛威神。绕诸菩萨百千匝。其光悉照师子之座。其身威仪转复光曜光明巍巍。益甚加倍踰诸菩萨。总[敖/力]王菩萨。时见如来无极威变。即从座起。偏出右肩右膝着地叉手。于世尊上虚空之中。化成如来庄严宝盖。佛所建立。琉璃为幢上至炎天。瑰异琦珍帝青琉璃宝藏殊妙而以严饰。垂贯真珠缯彩旗幡而为庄校。紫金交露周匝缭绕。覆诸菩萨大会之众。其盖广长大如三千大千世界。如是比像建立宝盖奉献如来。雨于天华。威变伎乐而自然鸣。寻时以颂而赞世尊</p>
<p>　光明普遍靡不见　　目所周悉为显谊</p>
<p>　诸法自在权自由　　不可思议趣诸德</p>
<p>　大圣正士演光明　　其口清净宣辩才</p>
<p>　道光绕我百千匝　　在吾顶上没不现</p>
<p>　如本意志所怀念　　辩才照明持亦然</p>
<p>　所知百千胜于前　　用蒙人雄道师恩</p>
<p>　其身巍巍心清净　　踊跃以时获如愿</p>
<p>　乃知正觉慧无量　　其大辩才入我身</p>
<p>　佛实难及威无极　　其羸劣者不所乐</p>
<p>　承佛圣旨今悉见　　当复启问愍众生</p>
<p>　诸菩萨众行所入　　等趣世间而御众</p>
<p>　所生光明所变处　　当复咨启阿惟颜</p>
<p>　魔众无量悉来会　　而独游步上道乘</p>
<p>　及余志求微妙法　　为是等故问最胜</p>
<p>　当善执持此魔场　　而常谛受斯佛慧</p>
<p>　今适是时世尊说　　为众生故开法藏</p>
<p>　鄙身明智无不及　　人中之尊慧无量</p>
<p>　能了最胜无限智　　今当启问无极权</p>
<p>　世尊圣慧由自在　　本于长夜所修学</p>
<p>　善遵[敖/力]尊为法王　　惟为颁宣道师行　</p>
<p>总[敖/力]王菩萨以颂赞佛已。白世尊曰。如来境界不可思议。诸菩萨行莫能称限。吾及众会听察如来至真等正觉所说经法。未曾厌倦睹于众生。最胜世尊行乎大哀。故问此谊何谓世尊。菩萨庄严而自校饰。以菩萨行而为应谊。何谓菩萨不可思议逮法光明离于闇冥蔽碍之患。以大法门而为清净。何谓菩萨在众生尊。第一大哀修行慈愍。成就所行不舍众生。何谓菩萨逮佛菩萨所行诸业。所尊正法不怀恼法善哉世尊。愿分别说诸佛菩萨之所行住等趣法门。犹如菩萨降伏魔众。蠲除疑网入如来界游菩萨境。晓了一切众生志操。心行清净摄取佛土执持魔场。从如来教而于诸法速得自在无所蔽碍</p>
<p>佛告总[敖/力]王菩萨。善哉善哉。正士。乃能问于如来。欲善决了诸佛菩萨。仁能逮得无量如来所行了了。族姓子。谛听善思念之。当为汝说。如诸菩萨行及余菩萨功勋具足。疾逮一切诸法自在。总[敖/力]王菩萨及诸大众受教而听。佛言。菩萨有四事庄严。何谓四。一曰戒庄严未曾毁禁。二曰定意庄严至未曾乱。三曰智慧庄严心无蔽碍。四曰总持庄严所闻不忘。是为菩萨四事庄严。于彼何谓以戒庄严。族姓子。知则用一事以戒庄严。何谓一。常愍众生心不怀害。矜哀群黎一切有命。亦敬爱之莫不悦可。复有二事以戒庄严。何谓为二。一曰杜塞恶趣。二曰开善趣门。复有三事以戒庄严。何谓为三。一曰身行清净而无沾污。二曰口言清净辞不粗犷。三曰其心清净未尝坏乱。复有四事以戒庄严。何谓为四。一曰如所志愿必果无异。二曰如所约誓则得成就。三曰如所慕乐必成无违。四曰如所图画则得超至。是为四。复有五事以戒庄严。何谓为五。一曰与禁戒士俱共精修。二曰习学智慧未曾懈废。三曰勤志解脱不怀慢恣。四曰修度见品未尝休懈。五曰益加精进尊于无上无极灭度。是为五。复有六事以戒庄严。何谓为六。一曰无所毁犯亦不怀恨。二曰无所缺漏亦不捐弃。三曰不有沾污无所损落。四曰不为瑕疵修一清净行。五曰而博听受不从欲秽。六曰若有所听不载仰人。是为六。复有七事以戒庄严。何谓七。一曰戒品清净。二曰布施清净。三曰忍辱清净。四曰精进清净。五曰禅思清净。六曰智慧清净。七曰善权清净而无放逸。是为七。复有八事以戒庄严。何谓八。一曰所处具足。二曰其地究竟。三曰所御备悉。四曰性戒周密。五曰不被烧害得至成就。六曰佛兴出世得无所著。七曰无盖普达。八曰得从善师所问具足。是为八。复有九事以戒庄严。何谓九。一曰而于圣慧无所恐惧。二曰有所睹见而不怯弱。三曰晓了空慧。四曰分别善权。五曰习于清凉而无恼热。六曰将护禁戒如蜂采华。七曰修治其心令无情欲。八曰其心调和不怀粗犷。九曰逮得调定中和之地。是为九。复有十事以戒庄严。何谓十。一曰庄严其身具足诸相。二曰其口庄严言行相副。三曰其心庄严而无瑕疵。四曰国土庄严具足所愿。五曰开化众生庄严志性清净。六曰所生庄严一切众恶而无所犯。七曰菩萨行庄严学如来行。八曰圣慧庄严不怀自大。九曰道场庄严劝助众德。十曰力无所畏不共法庄严。立戒为本未曾舍禁。是为总[敖/力]王菩萨十事庄严</p>
<p>佛告族姓子。何谓菩萨定意庄严。定有一事。何谓一。常怀慈心愍哀众生。复有二事定意庄严。何谓二。一曰修行威仪礼节。二曰性行质直而无谄饰。复有三事定意庄严。何谓三。一曰无有谀谄。二曰志性清和。三曰无有虚伪。复有四事定意庄严。何谓四。一曰为人仁调而不佷戾。二曰不怀毒害见他瑕疵。三曰不犯禁忌致诸患难。四曰不从愚戆以趣闇蔽。是为四。复有五事定意庄严。谓去五盖。何谓五。一曰贪欲。二曰嗔恚。三曰睡眠。四曰调戏。五曰狐疑。复有六事定意庄严。谓六思念。何谓六。一曰常念于佛。二曰常念经法。三曰常念圣众。四曰常念禁戒。五曰常念布施。六曰常念诸天。复有七事定意庄严。谓不舍道心修七觉意。何谓七。一曰意念觉意。二曰法觉意。三曰欢悦觉意。四曰精进觉意。五曰信觉意。六曰定觉意。七曰护觉意。复有八事定意庄严。谓八正由路。何谓八。一曰正见。二曰正命。三曰正语。四曰正业。五曰正念。六曰正便。七曰正意。八曰正定。复有九事定意庄严。谓菩萨不舍道心常立大哀亦无所住。其心不舍一切众生。何谓九一曰蠲除爱欲寂灭众恶不善之业。憺怕悦安。此念俱行修第一禅。二曰其人寂除思念所行。其内庠序而为专一。无思无行憺怕悦安修第二禅。三曰永观欢悦离欲之行而常安详。其身适安犹如圣贤所说所观。其意行安修第三禅。四曰断除苦乐究尽往古忧戚欢悦。观察于斯无苦无乐修第四禅。五曰皆度一切诸色之想。究畅尽竟性之如地。不复思念若干诸想。游于无量虚空之慧而为修行。六曰过于一切虚空诸想。游无量识诸识之慧而为修行。七曰皆越一切诸识智慧。不计有身不用识慧而为修行。八曰皆超一切不用识慧。于有想无想之处而为修行。九曰皆出一切有想无想之处。悉入一切思想所愚。定意思惟以为正受。以权方便不于本际而取证也。住于本愿开化众生。复有十事定意庄严。何谓十。一曰心无所生不怀嗔恚。二曰具足寂然之行。三曰不舍所愿。四曰寂在闲居。五曰不失德本。六曰其心憺怕。七曰身心休息图度计校。八曰度安诸法。九曰心得自在。十曰得贤圣性。是为十事定意庄严</p>
<p>佛告族姓子。何谓菩萨智慧庄严。计有一事智慧庄严。何谓一。于一切法而不卒暴。复有二事智慧庄严。一曰舍于狐疑。二曰离诸爱处。复有三事智慧庄严。一曰断除愚戆。二曰烧尽无明坏诸阴界。三曰永灭闇冥幽昧之事。复有四事智慧庄严。一曰晓断诸苦。二曰了绝诸习。三曰明于造证。四曰不住由路。复有五事智慧庄严。一曰戒禁清净而无所获。二曰定意清净精度智慧。三曰解品清净游于众生。四曰度知见品而为清净。皆于三世无所挂碍。五曰法品清净以用成行。复有六事智慧庄严。谓净三场施度无极。净于己场身如野马。人场清净犹等如梦。道场清净无望报故。戒度无极净乎三场。身场清净等如影故。言场清净如浮响故。心场清净等如幻故。忍度无极亦净三场。弃捐粗辞所言清净。除去冤结常喜咨嗟。若有段段支解其身。观察法身清净无秽。进度无极亦净三场。清净无厌好游生死睹之如梦。坚强清净志如金刚故。无应不应。清净行者度想着故。寂度无极清乎三场。愚冥清净退入慧故。弃捐清净入于诸法。无所著故。勤心清净发神通故。智度无极亦净三场。四思清净化众生故。总持清净摄正法故。所愿清净严佛土故。复有七事智慧庄严将护其意。一曰于四意止不起不灭。二曰于四意断身意憺怕。三曰其神足者晓了诸根。四曰其五根者。降弃一切诸魔尘劳。五曰其五力者明晓诸法自然之故。六曰其觉意者无所不达致未曾有。七曰其由路者无往无来无往来故。复有八事智慧庄严。谓不失圣慧行权方便。一曰寂然观慧而为憺怕。二曰观察见于诸法为憺然故。三曰慧品晓法品故。四曰界品其性本行等境之故。五曰晓于诸入本无欲故。六曰明十二缘晓无我故。七曰达于诚信永无嗔故。八曰一切诸法无所破坏如实观故。复有九事智慧庄严。一曰知过去事。本清净故。二曰知于当来未然清净故。三曰知于现在究竟净故。四曰知定了了。报应之谊无所失故。五曰知于未定。导因缘故。六曰晓处于邪为开化故。七曰知佛平等达法身故。八曰等于诸法法无欲故。九曰诸圣平等修无为故。复有十事智慧庄严。一曰所有如梦为惑相故。二曰了如所梦思想相故。三曰了如野马分别相故。四曰了如实见因缘相故。五曰了如影见形用事合故。六曰了如呼响用杂会故。七曰了于法界无坏相故。八曰了于无本不住相故。九曰了于本际无动相故。十曰晓于无为。其无为者自然相故。是族姓子。菩萨所行十事智慧庄严。佛告族姓子。何谓菩萨总持庄严。以有一事而为庄严。其意常达未曾忽忘。复有二事总持庄严。一曰怀来道谊。二曰总摄无违。复有三事总持庄严。一曰晓了诸谊二曰分别严饰美辞。三曰明诫所归随其方便。复有四事总持庄严。一曰言无所著。二曰无刚[革*卯]辞。三曰所言柔和。四曰无刺讥辞。复有五事总持庄严。一曰诸所闻声唯归于谊。二曰晓诸身识唯归于慧。三曰一切经典唯归经理。四曰了诸人响唯归于法。五曰在于方俗归度世行。复有六事总持庄严。一曰言行相应。二曰顺从至诚所言清净。三曰不怀自大行无所著。四曰无有谀谄言无所失。五曰修于大哀如应说法。六曰方便随品而为宣说等讲俗智。复有七事。一曰其辩才智适发寻对。二曰辩才应机。三曰小辩才捷疾。四曰辩才无碍。五曰辩才无滞。六曰辩才无缺。七曰辩才应谊。复有八事总持庄严。一曰晓了诸天所言。二曰解识诸龙音声。三曰明察鬼神言响。四曰分别揵沓和语。五曰解阿须伦所咏。六曰达加留罗辞。七曰畅真陀罗所言。八曰识摩睺勒及诸众生口之所宣。复有九事总持庄严。一曰不猗无为。二曰诸所修行而不怯弱。三曰勇猛说法。四曰其智慧圣不为虚伪。五曰晓了所说广普具足。六曰其贡高者顺为说法。七曰得平正者为说质直而开化之。八曰见有处者为现劫烧。九曰得境界者随其学乘而为斑宣。复有十事总持庄严。一曰从其志操不为众生宣粗犷辞。二曰闻佛说法修习慧明。不复志慕世俗之智。三曰言不可尽假一文辞耳。四曰其无所住为说无处。五曰说于诸佛咨嗟无量。六曰弃除恶趣尘劳粗辞。七曰说于灭度不可称限。八曰忍于众生无碍根本。九曰从佛之教。十曰忍于分别超异辩才。是族姓子。菩萨十事总持庄严。于是世尊欲重宣此谊令人重解。即说颂曰</p>
<p>　诸大圣人　　有四庄严　　以此应谊</p>
<p>　尊之上乘　　戒禁定意　　及最智慧</p>
<p>　总持如是　　明解分别　　为诸众生</p>
<p>　所见钦敬　　其身口意　　常以清净</p>
<p>　悉断狐疑　　诸所句迹　　其奉戒者</p>
<p>　以此庄严　　生天世间　　功勋流布</p>
<p>　其所志愿　　辄得成就　　常修正行</p>
<p>　以行为上　　其奉净戒　　以此庄严</p>
<p>　其人得近　　速逮定意　　智慧解脱</p>
<p>　圣慧若兹　　亲近无为　　归此行者</p>
<p>　戒禁清净　　斯为庄严　　戒无所犯</p>
<p>　禁不缺漏　　不弄戒法　　性无卒暴</p>
<p>　名响畅溢　　靡不宣持　　戒清净者</p>
<p>　斯为庄严　　其戒清净　　布施鲜洁</p>
<p>　忍辱清净　　精进亦然　　一心清净</p>
<p>　智慧无异　　善权清净　　亦无放逸</p>
<p>　所住坚固　　强不可动　　逮明谛地</p>
<p>　行不怀恨　　性不舒缓　　志常谨敕</p>
<p>　戒清净者　　斯为庄严　　其戒茂盛</p>
<p>　未常退转　　其心不生　　众恼烦热</p>
<p>　秉意兴行　　未曾悔变　　戒清净者</p>
<p>　斯为庄严　　不恐不懅　　未曾慷慨</p>
<p>　其意寂静　　无能毁称　　其犯禁者</p>
<p>　常被系闭　　戒清净者　　斯为庄严</p>
<p>　其心修禁　　功勋无极　　志性仁和</p>
<p>　斯意安调　　则为己身　　庄严相好</p>
<p>　戒清净者　　斯为庄严　　如口所言</p>
<p>　身行若兹　　庄严其口　　所护庄严</p>
<p>　不以欲尘　　严饰其心　　戒清净者</p>
<p>　斯为庄严　　斯人则为　　庄严佛土</p>
<p>　开化众生　　使入大道　　此明哲者</p>
<p>　庄挍生处　　以是之故　　不犯众恶</p>
<p>　所谓庄严　　常奉佛道　　修治最胜</p>
<p>　于佛道场　　庄严诸力　　四无所畏</p>
<p>　以为庄严　　圣慧无慢　　普加慈愍</p>
<p>　一切众生　　其明智者　　所见正真</p>
<p>　无有谀谄　　不怀细碎　　不随贪欲</p>
<p>　嗔恚愚痴　　志性猛毅　　无有五盖</p>
<p>　修六思念　　而无放逸　　为七觉意</p>
<p>　奉道若兹　　稍渐皆惟　　一切定意</p>
<p>　亲近所行　　修乎寂然　　善顺随时</p>
<p>　不失众德　　住乐静思　　所察入乱</p>
<p>　于道自在　　为贤圣种　　未曾犹豫</p>
<p>　不达经典　　无有狐疑　　亦无沉吟</p>
<p>　除去无明　　无有愚冥　　常处至诚</p>
<p>　明识圣慧　　戒清净者　　无所逮得</p>
<p>　智慧最上　　定意清净　　顺从二事</p>
<p>　解脱清净　　不怀慢者　　圣慧清净</p>
<p>　睹见三世　　度众为惠　　晓了离欲</p>
<p>　则法清净　　斯清净者　　不怀自大</p>
<p>　其智慧者　　此为庄严　　智慧行施</p>
<p>　以为庄严　　若能清净　　于三品场</p>
<p>　己身众生　　及修道教　　如梦幻化</p>
<p>　而无所著　　以戒智慧　　而为庄严</p>
<p>　又复净治　　于三品行　　身行口言</p>
<p>　心念亦然　　影像幻化　　亦如浮响</p>
<p>　是为智慧　　而成庄严　　则能清净</p>
<p>　于三品事　　无能屈者　　亦不动摇</p>
<p>　普观一切　　常察法身　　智慧精进</p>
<p>　而自庄严　　亦复清净　　于三品事</p>
<p>　未曾懈惓　　志性坚强　　未常怀应</p>
<p>　亦无不应　　所以智慧　　一心庄严</p>
<p>　亦以三事　　修行清净　　其所观察</p>
<p>　无有闇昧　　斯明哲者　　兴立五通</p>
<p>　善权智慧　　以庄严者　　亦复清净</p>
<p>　于三品事　　善受总持　　了平等谊</p>
<p>　示众生法　　亦净佛土　　于四意止</p>
<p>　志不退转　　于四意断　　不行二事</p>
<p>　身心憺怕　　斯为神足　　晓了一切</p>
<p>　众生根原　　于魔尘欲　　永无所有</p>
<p>　诸法自在　　随顺决了　　无所从来</p>
<p>　及致来道　　是为威仪　　智慧庄严</p>
<p>　永致湛然　　为寂禅定　　所观察者</p>
<p>　行无崖底　　晓诸阴衰　　修乎法品</p>
<p>　明识诸界　　犹如虚空　　分别情入</p>
<p>　空无所有　　法无吾我　　从缘而起</p>
<p>　晓了真谛　　慧无怀恨　　无恐惧慧</p>
<p>　因缘随念　　于三世慧　　无所挂碍</p>
<p>　明了三聚　　之所归趣　　晓识三宝</p>
<p>　则为一相　　其智慧者　　以此庄严</p>
<p>　明晓幻化　　为悉惑相　　恨从惑相</p>
<p>　譬如若梦　　等如芭蕉　　为悉惑相</p>
<p>　诸法无会　　犹如影相　　从缘合生</p>
<p>　如水中月　　亦如呼响　　因对而出</p>
<p>　其法界者　　慧常无坏　　明了无本</p>
<p>　智无所住　　法动无动　　本际常然</p>
<p>　有为无为　　此无有二　　深要智慧</p>
<p>　清净为道　　是为庄严　　诸佛之法</p>
<p>　其人未常　　意怀惑乱　　怀来遭遇</p>
<p>　总持经典　　而常解说　　谊理微妙</p>
<p>　而恒游步　　灭度之惠　　言不卒暴</p>
<p>　亦无粗犷　　口所宣传　　无有不可</p>
<p>　诸所说音　　众当察谊　　所仰圣慧</p>
<p>　常以了了　　识经谊理　　靡不闻达</p>
<p>　以归于法　　不计有人　　一切诸法</p>
<p>　度世为要　　以此总持　　而自庄严</p>
<p>　口所颁宣　　常说至诚　　口之所言</p>
<p>　恒趣平等　　有所为者　　常讲经典</p>
<p>　随时不虚　　无有为事　　欺人兴此</p>
<p>　说其辩才　　速及正慧　　常无挂碍</p>
<p>　而无所住　　随顺无失　　善自庄严</p>
<p>　如好华鬘　　闻知天龙　　所说言辞</p>
<p>　鬼神揵沓　　及阿修伦　　迦留真陀</p>
<p>　及摩睺勒　　亦复晓了　　众生所说</p>
<p>　此等不来　　在于众会　　亦复不住</p>
<p>　而就见之　　此勇猛者　　为颁宣法</p>
<p>　则以智慧　　而达知之　　其自大者</p>
<p>　见怀乱意　　睹斯所说　　顺从应时</p>
<p>　自大贡高　　睹其所说　　其怀慢者</p>
<p>　无有嗔恚　　为分别说　　三乘之教</p>
<p>　断诸狐疑　　令无结网　　则得亲见</p>
<p>　佛法正真　　不依仰人　　智慧如是</p>
<p>　于一切字　　常晓灭尽　　所分别晓</p>
<p>　谊无质碍　　咨嗟诸佛　　无量功德</p>
<p>　其逮总持　　以此庄严　　毁咨尘欲</p>
<p>　所知无限　　善权方便　　随时开化</p>
<p>　晓了一切　　众生根本　　诸佛所知</p>
<p>　逮分别辩　　其以总持　　而庄严者</p>
<p>　斯人用此　　称名普闻　　吾住一劫</p>
<p>　歌叹其行　　不能究竟　　斯功德勋　</p>
</font>
<p>　</p>				                
						<div id="pages" class="text-c"></div></div><hr><center><div class='sss'>普皆回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 