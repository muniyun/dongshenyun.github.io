<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>　　（九三）中阿含秽品水净梵志经第七(第二小土城诵)<br>
<br>
我闻如是<br>
<br>
一时。佛游郁鞞罗尼连然河岸。在阿耶和罗尼拘类树下。初得道时<br>
<br>
于是。有一水净梵志。中后仿佯往诣佛所。世尊遥见水净梵志来。因水净梵志故。告诸比丘。若有二十一秽污于心者。必至恶处。生地狱中。云何二十一秽。邪见心秽．非法欲心秽．恶贪心秽．邪法心秽．贪心秽．恚心秽．睡眠心秽．调悔心秽．疑惑心秽．嗔缠心秽．不语结心秽．悭心秽．嫉心秽．欺诳心秽．谀谄心秽．无惭心秽．无愧心秽．慢心秽．大慢心秽．慢骜心秽．放逸心秽。若有此二十一秽污于心者。必至恶处。生地狱中。犹垢腻衣持与染家。彼染家得。或以淳灰．或以澡豆．或以土渍极浣。令净此垢腻衣。染家虽治或以淳灰．或以澡豆．或以土渍极浣令净。然此污衣故有秽色。如是。若有二十一秽污于心者。必至恶处。生地狱中。云何二十一秽。邪见心秽．非法欲心秽．恶贪心秽．邪法心秽．贪心秽．恚心秽．睡眠心秽．调悔心秽．疑惑心秽．嗔缠心秽．不语结心秽．悭心秽．嫉心秽．欺诳心秽．谀谄心秽．无惭心秽．无愧心秽．慢心秽．大慢心秽．慢骜心秽．放逸心秽。若有此二十一秽污于心者。必至恶处。生地狱中<br>
<br>
若有二十一秽不污心者。必至善处。生于天上。云何二十一秽。邪见心秽．非法欲心秽．恶贪心秽．邪法心秽．贪心秽．恚心秽．睡眠心秽．调悔心秽．疑惑心秽．嗔缠心秽．不语心心秽．悭心秽．嫉心秽．欺诳心秽．谀谄心秽．无惭心秽．无愧心秽．慢心秽．大慢心秽．憍骜心秽．放逸心秽。若有此二十一秽不污心者。必至善处。生于天上。犹如白净波罗奈衣持与染家。彼染家得。或以淳灰．或以澡豆．或以土渍极浣令净。此白净波罗奈衣。染家虽治或以淳灰．或以澡豆．或以土渍极浣令净。然此白净波罗奈衣本已净而复净。如是若有二十一秽不污心者。必至善处。生于天上。云何二十一秽。邪见心秽．非法欲心秽．恶贪心秽．邪法心秽．贪心秽．恚心秽．睡眠心秽．调悔心秽．疑惑心秽．嗔缠心秽．不语结心秽．悭心秽．嫉心秽．欺诳心秽．谀谄心秽．无惭心秽．无愧心秽．慢心秽．大慢心秽．憍骜心秽．放逸心秽。若有此二十一秽不污心者。必至善处。生于天上<br>
<br>
若知邪见是心秽者。知已便断。如是非法欲心秽．恶贪心秽．邪法心秽．贪心秽．恚心秽．睡眠心秽．调悔心秽．疑惑心秽．嗔缠心秽．不语结心秽．悭心秽．嫉心秽．欺诳心秽．谀谄心秽．无惭心秽．无愧心秽．慢心秽．大慢心秽．憍骜心秽。若知放逸是心秽者。知已便断。彼心与慈俱。遍满十方成就游。如是二三四方。四维上下。普周一切与慈俱。无结．无怨．无恚．无诤。极广甚大。无量善修。遍满一切世间成就游。如是。悲．喜心与舍俱。无结．无怨．无恚．无诤。极广甚大。无量善修。遍满一切世间成就游。梵志。是谓洗浴内心。非浴外身<br>
<br>
尔时。梵志语世尊曰。瞿昙。可诣多水河浴<br>
<br>
世尊问曰。梵志。若诣多水河浴者。彼得何等<br>
<br>
梵志答曰。瞿昙。彼多水河者。此是世间斋洁之相．度相．福相。瞿昙。若诣多水河浴者。彼则净除于一切恶<br>
<br>
尔时。世尊为彼梵志而说颂曰<br>
<br>
　妙好首梵志　　若入多水河<br>
　是愚常游戏　　不能净黑业<br>
　好首何往泉　　何义多水河<br>
　人作不善业　　清水何所益<br>
　净者无垢秽　　净者常说戒<br>
　净者清白业　　常得清净行<br>
　若汝不杀生　　常不与不取<br>
　真谛不妄语　　常正念正知<br>
　梵志如是学　　一切众生安<br>
　梵志何还家　　家泉无所净<br>
　梵志汝当学　　净洗以善法<br>
　何须弊恶水　　但去身体垢<br>
　梵志白佛曰　　我亦作是念<br>
　净洗以善法　　何须弊恶水<br>
　梵志闻佛教　　心中大欢喜<br>
　即时礼佛足　　归命佛法众　<br>
<br>
梵志白曰。世尊。我已知。善逝。我已解。我今自归佛．法及比丘众。唯愿世尊受我为优婆塞。从今日始。终身自归。乃至命尽<br>
<br>
佛说如是。好首水净梵志及诸比丘闻佛所说。欢喜奉行<br>
<br>
水净梵志经第七竟(一千二百一十字)</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>