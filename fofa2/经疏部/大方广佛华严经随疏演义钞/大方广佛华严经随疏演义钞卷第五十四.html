<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经随疏演义钞卷第五十四</p>
<p>　　　　唐清凉山大华严寺沙门澄观述</p>
<p>疏。后一望上显同下。明第三尽此句显意标名。言满种智者。释一切智智字。此有二意。一上一切智。是根本智。重言智者。是后得智。此二无碍名一切种智。二依论经意上一切智是佛。下智字是佛智慧。故论云得一切智人智满足故。二义皆是种智。疏自力辨中下解妨问意云。他力唯一句自力有十句者。答谓。他力总彰佛加。不在彰于佛德。自力欲彰刚藏胜德故具列多句。后后胜前前则无德不备。如无作法净。即胜有作善法净。教化众生胜前自利身净。已胜前三皆显二利满故。身净中受位过于位满。后报胜于现前得涅槃道。后胜于前同佛种智。谓位极尊胜方显刚藏从因至果无德不备。方堪说法故广显之。疏第二意加者。当时如来但意地冥被与其智力。都无言说。皆集经者言。疏总中身有二种者。论经总句云。与金刚藏菩萨真实无畏身。无畏即无能胜义。上力被下故名为与。虽己之智即不可他用。约为缘助故得言与。如鬼入身尚增智辩。况于如来。问此与为暂为永。答有三义。一就实相。金刚藏上契佛心佛力下被。相应为与此与则常。二就化体。既金刚藏化周法界。无时不说。随说即与无有暂废亦得名永。三就化相。有说不说。说时即与。此则非永。然此总句亦总亦别。总谓总摄十句为无能胜身故。别谓此句即当色身。后九句别唯属名故。二名已去即得名身。身者聚义。疏后与无碍下。释别句。于中有四。一总显别句不通色身。二所加通三下解妨难谓有难云。上云口加增辩。意加益智。身加增威。今何意加而增身威。此即难前身胜故为此答。亦是此释云。如实意者。能加则局所加则通。故随一业皆加三业。今此意加故益身胜。由意得智便说无碍即益口也。三在心名智下。会论同经。正显所加通加口义。四一与不着下。随文别释。九中前八与其自在说智。后一与其殊胜化业。前中相从摄为三对。初二句一对。前句说能后句能说智。令知世法。次三句为一对。初句说能。后二句能说智。于中前句方便智。后句了理智。后三句为一对。前二句说能。后一句说智。令知教法。然案文影略故为此判。实则智能皆通诸句。故总名与智。已总科判。今当别释。今初一不着辩才。疏文有四。一此上即论标名峻若悬流无涩滞故。二说法不断无滞碍故即是论释。三谓无偏住着故不滞事理。即疏释论四云无碍乐说。疏举经帖下八大同。疏二与堪辩。此论标名。分别法相下。疏以论意会经。由解法相故。能正说解故名堪。正故名净。从论云下。别示堪相。解此四事名解法相。故堪说法。于中二。先举论正释。后此言缘者下。疏释论文。于中三。初取意略释。次然其此四下。略指二经。后今依杂集下。引论正释。于中二。先正释。后而彼经论下。明其次第。疏所应成义者。谓自体差别者。即声为自体。常无常等而为差别。又色是自体。形色显色表无表等而为差别。言现量等者。等取比量圣言量。不违立宗等言者。等取于因。因唯一字。何故不言不违宗因。今等取言。云何等言。如云声是有法定无常故。宗法因云。从缘生故。此言既多。今立宗等言。四字摄之故云等言。疏如火能烧等者。此释自相。下释共相。疏三任放辩才。于中三。此标名。言说恣心故名任放。二说不待下论释三谓随门下疏释论。然论经云与善忆念不忘加。论释加字云是不忘加意力。故所以偏就此释者意加正为不忘故。疏四能说辩者。初举论谓字下。疏会论就经。疏五不杂辩下。初举论三义无乱故云不杂。次三同智下。疏释论。无法不尔下会经。疏六教出辩。然论但云得佛十力不坏。于可度故者。断烦恼故。释曰。谓令众生断惑出离故名教出。而论经云与佛不坏力故。故有不坏之言。今疏云化物。即是教义。断惑是出义。论无得果之言。今会经文成道二字。疏八无量辨中先举论言修多罗等。等余二藏。次言六正见者下。疏释论此六正见即深密中六种理趣。已如普贤三昧品说。此中名小异尔。其能知教法合云教道。前三为本。后三次第释于前三。就其所知名为理趣。就其能知名为正见。全与前同。若约今文前三即理行教。略无果耳。疏上十已辩他力者。然论文中无有自力他力之文。以前口加中有自他力二辩才故以义例之。故此上已有佛正与智故为他力。具德堪加故为自力。疏何以得此三昧者。疏征得三昧之由。上总句中由得三昧故得偏加。今征意云。三昧殊胜何以能得。下别显下。答有二因。一宿愿深重。谓因中发愿。欲证十地智光三昧。故今得之。二是现缘。即三昧身摄功德也。现身无德虽有宿愿亦不能入。然诸菩萨皆具此德。随门显法在金刚藏。故偏言其有。又据佛力能加草木何要有德。欲令菩萨进修具德。上契佛心方得加故。表此地法证方说故。疏此复八种下。就总开别。于中有三。初总科。二别释。三总显为因。今初。先出论文。谓前四下疏释。疏一善净深心下别释。此一句中文有五节上句牒经。二云是因净者。是论立名。三信乐至极趣菩萨地尽皆清净故者。是论释义。论中具云。一因净深心趣菩萨地尽清净故。如经善净深心者。信乐等复是一切善根本故。今疏取后论向前释其信乐字。是论释经深心。即初地契理净心。论主但云信乐。其至极两字。即是疏释深心之言。以信乐殷重故曰深心。由此深心故能得第二第三乃至十地。为菩萨地尽。即论等字。既至地尽障无不除。云尽清净。四故云善净即疏以论会经。五此一为众行本故名为因。即疏释论立名即复是一切善根本也。既此为因则显下德为其行体。疏谓二即智净趣菩萨地尽修道真如观者。举论则显初句是见道。故次如日轮下义取论释。具足论云。此真如观内智圆满。普照法界犹如日轮光遍世界故然。今疏文言含法喻。疏三身转净者。助道能得出世报身名身。初地已上受身非。一后后胜前前名生生转胜。总由助道福行净故。疏四心调伏净空有自在名心调伏。言善断等者。不著有故断粗烦恼。不住无故断微细习。无住而断故称善断。言故云修治者。以论会经。无住是菩萨本业即是修治故。论经云善修本业。本业即今经所作。亦是以无住心修前证助。以为本业言此即断德者。初是智德则显助道是其恩德。已配三德。下配三道。故有亦言。疏五闻摄净。谓闻持智。而为能念其无量法。即是所念持即是念。具能所持故为法器。论云一切如来所说秘密法者。一切明广秘密显深。若不持法不能利他。以闻持而为方便。其无量言便含二义。一多无分量。二深无分量。疏上八句下。第三总显上八行能为因义。疏谓由深心能起行等者。前明深心是起行方便。起行即是精进故。深心为精进因。二由得如智故常不忘。三由助道成胜势力。四由不住道。不住空有生死涅槃故无染着。五由自念法能断他疑。六由神通故令他敬重。敬重即是信入。疏七转法理因者。即无错谬总持法。是教法理是义理。化流名转。谓正法灭时假余外法流通诵持彼正法义故。以总持持余尊法为教理流转之因。疏八教出离因者。具足论云。教授出离因。即经法界智印善印故。谓教授于他。由契法界自出取相。即化而无化也。亦令他出。次引论释此意明下疏释论。疏不离本处等者。今经但云各申右手。论经云尔时十方诸佛不离本处。以神通力各申右手故疏为此释言。即四通者。智论云。一如意通转变自身。以大音声闻一切等。二者幻通转变外事。三法智通。智法无碍。四圣自在通。能于苦中生于乐想。于彼乐中能生苦想。于苦乐中生于舍想。如是一切今于自身但延促一多故。是如意非余三也。疏所以起者。三昧事讫等者。征其起因。乃有四义。论主但云即三昧起者。以三昧事讫故。又得胜力说时复至。定无言说故。释此论文乃通二势。一当句释。二相承释。即今疏意后后蹑于前前。若当句释者。言事讫者。上入三昧为显已证故能宣说。今已显竟故名事讫。二前入三昧为受佛加。今佛已加云得胜力。三前入三昧为观物机。随顺受法物悟在今故云时至。四前入三昧显证离言。今说起定反显所入寂灭离言故云定无言说。当句则显入定有其四义。句句不同相蹑。则得胜力。言含于多意。谓显证得加观机已竟。皆名得力应存二释。疏第五普告下。本分者若约教道分三分者。此下当其正宗。正说地故如品初所明。例如法华方便品去以为正宗。此中本分如双叹二深。下请分如身子三请。说分如彼广明开权显实。故前四分为序。即起说之由。令物生信。今此本分举法叹胜令起乐欲。是所成行。文中有四。一释名。二解妨。三科判。四释文。今初。何名为本生下二分故于此中略示纲要。有体有相说分之中。说于地相以显体故。请分闻于名体而申请故。若别说者。十名地相即说分本说分广显十地相。故云为广本。此中地体即请分本请分广显地体寂灭出言道故。故云亦与请分为其本故。疏不请而说下。二辨妨。妨云下待三请此何不请。答有二意。前意疑说。后意疑法。谓设知欲说不知说何。此即无问自说经也。问上言佛加为令说法。何言不知为说不说。答诸佛虽加不知刚藏承力。说不问上言说不思议诸佛法明。云何言复不知欲说何法。答不思议法中门别非一。故犹不知。若尔上以能加同名金刚藏。则知所为是金刚法。云何不知。答藉相表知而非决定。犹名不知为说何法。疏文分为三下。三科判也。科为三段。若别对者。对下请中互相成起。此初地体起下请中地体寂灭。后显寂灭成此标体。此彰要胜起下大众令生乐欲。下自陈。有根有欲即成于此。其第二段自对说分。此能起彼。彼能成此可知。疏今初地体已如前辨下。四释文即品。初有十体。一离言体。二所证体。三能证体。四能所契合体。五随相体。六三昧体。七就德体。八随要体。九总摄体。十唯因体。今此即当第八随要。以六决定而为体也。疏就总中言菩萨愿下。释此总句文有六段一解菩萨。疏于大菩提下二解愿义。于中有二。初正释愿。愿以希求为义故。后即下初地中发菩提心者。即指下初地住分之中菩提心。生即是此愿故。下论文还指此愿。故彼文云。生是心者是本分中愿善决定。良以心愿体一故二处相指两处之文俱显地体。谓此世真证善根以能增长顺趣菩提故说名愿。亦名发心。体虽是同。随义有异。心愿不同。言义异者。谓于大菩提起意趣向是发心义。要彼属己是其愿义。问愿善是诸地体。说分已下皆是地相。何故偏指初地发心。答曰。就始言故。又问。愿善是体。说分已下但是地相。云何指相而得显体。答总相指彼在地相中。分别指彼即相所显。果分发心是此愿矣。疏此愿所以下。第三释善决定义。愿是希求。若地前愿不得称善决定今是证智相应之愿。相应之愿真能随理故名为善。此善即是决定之义。疏真智即善下。第四会六释。于中有二。先正释。后故论下引证。回文未尽。合言善决定者。善即是决定。疏此已入初地下。第五拣善决定。地前亦有相心之善。非真智摄。不名决定。地前亦有决定。复非至顺于理不得称善。故地持说决定有三。一种性地名为决定。定为佛种。二解行地名为决定。定能发心。三初地已上名为决定。今是第三。拣非前二。疏若通论决定下。第六通显决定得名。唯取第三决定耳。下别句中有六决定。一一皆具今之六义。疏后别中此善决定有六种者。释此别句经前有三。初就总开别。二瑜伽下指文引证。既诸论皆说故要为六。疏此六行相下。三通相料拣。先从后渐收。后是故自体下顺牒结示。疏一无杂等者。文总有四。一牒经。二即观相善决定者。论主立名总中开出故有决定。三真如观一味相故者。即论释也。真如观释观。一味相释相。理绝妄情说之为真。诸法体同目之为如。照理名观。观之体状。故名观相。四谓正体缘如下。疏释上论正体缘如转释真如观。言正体者。拣非后得是根本智名为正体。此是能观如是所观缘即观义。故唯识云。若时于所缘智都无所得。尔时住唯识离二取相故。境智即是二取。离二取相故为一味。即以一味为观之体相。一味是喻。如海虽广同一碱味。亦如众药煮之一器其味无别。能观所观皆无所得即为一味。言则无带相之杂者。以论会经。经云无杂。论以一味相。释无杂也。若是地前现前立少物。谓是唯识性以有所得故非实住唯识。未能忘如为带如相。此相为杂。今俱无所得故无此杂。疏二不可见者。牒经是真实善决定者。论立名也。非一切世间境故者。是论释义。谓此真智下。疏释于论。由此句明行体离过。行成离妄故曰真实。缘观不睹名非世间境。言出世间故者。转释非境。既是出世。世智安知。经云不可见斯乃契实。反望情想虚妄由来不有故名为出。非有世间对之出也。谓此真下疏释可知。疏三广大如法界者。牒经胜善决定即论立名。此明行德行合法界。随义广大故名为胜。疏论总释下。以论释相。然论有二段。一总释。二重料拣前段。疏中先举论文。后此中上句下。疏释论上句。即论云大法界故。下句即一切诸佛根本。以地智是诸佛根本故。如法界之广大也。从法界所以下。别释二句。先释所如法界。后今能如地智为下。合上二义法界为悟之根。今地智为菩提智根。法界为诸法性。今地智为佛本性。况体合下。释成上义。地智所以得如法界者由契合故。合则一味。离于二取故无所如。智即是如。况复相契如是方是真实如法界矣。疏下开义释下。即论第二重分别。于中二。先疏假问生起。后论总释云下。举论解释。先总后别。总中先举论文。后言一体者下。疏释论既是一体异名故不妨将胜释于广大。便更将高释广理亦无违。四义同体故。疏法尔者即是界义者。梵云达摩驮都此云法界。亦云法尔故。疏一双释大胜下。论释能如文有三段。义包四字。于三段中皆初句标举论意。次举论文。后疏释论。并显可知。疏故随义下。总结上三节。又大字为总故。上四节皆有大言。余之三义在三别中。虽无其名义无遗矣。然其三段皆应有说大白。第二显广云说大乘。第三显高特云白也。疏是因善决定者是论立名。二此有下论释。三有释云下。疏释论。于中三。初叙昔。二此顺法相下。辩顺违。三今更下。申正释。于中分五。一正释言用虽亏盈者。正拣智体非无常义。智体如空空非无常所生之色有起有灭。如用应机说为无常。言究竟如空者。谓毕竟无有不如空义。二若会下会三身。明报身不在无常因中。三设智为了因下。遮救。恐彼救云。智为了因了于涅槃。若为生因生于菩提。故今答云。性净菩提亦了因所了。本具智慧光明义故。四故论云涅槃道下释成上义。古译菩提名之为道。是故疏云道亦菩提明论亦说菩提涅槃以为常矣。用是无常若别对菩提涅槃因者。即寂之照是菩提因。即照之寂是涅槃因。寂照既融二果亦融。故云若相融摄故不在言。五言无常爱者下随难释论。疏大善决定者此句标名。二随顺下论释相。三即普覆名大。疏释论名。疏论又云次前下。举论释不住义。于中二。先举论。后谓由下。疏释论。于中三。初牒论正释。二叙异解。三广释不住。今初又二。先正释。后前虽有应用亦智所成者。遮难。恐有难云。常果因是智。无常果因为用。既为应用岂不是悲。答因善中已成不住故为此答。二有云下。叙异解许不违理。即远公意。谓常果因能得涅槃。故于世间不一向住。无常爱果因。及此大善能随世间。故于涅槃不一向住。三然约双遮下。广释不住之义。复有二义。谓住不住。论意即是双住之义。云非一向住不言无住。然即由非一向住故成无住。犹如船师非一向在此岸住。亦非一向在彼岸住。故成无住运载众生。而言谓大悲故常处生死等者。等字多义。一者等取大智。故常处涅槃是俱住义。二大悲故不住涅槃。大智故不住生死。即二俱不住。又一明俱不住者。有二义故不住生死。一见生死过患故不可住。二由见生死本空故无可住。上二皆约智故不住。有二义故不住涅槃。一见涅槃本自有故不待住。二由不异生死故不可住。又智与理冥无别异故。能所绝迹故无能所住也。则双不住生死涅槃。上皆约智。二明俱住者。有二义故住于生死。一由见过患起大悲。故住为练除也。二见空故住不怖也。上句约悲。下句约智。又有二义。一见过生厌故住。二见空即涅槃故住。此即常在生死。恒在涅槃也。此二皆约智。前了相。后了性。有二义故常住涅槃。一常证理故住。二常化众生故住。以所化众生即涅槃故。上句约智。下句双具悲智。又合生死涅槃二境体无二故。无偏住处故云无住。又即住此无二之处故亦云住。又合住不住之二行以为无碍。良以不住为住。住为不住。唯一无分别行故无二也。又合境行二门。以法界法门绝能所故平等。法性唯一味故无境行之异也。上开则多门。合则无二。开合无二。总为一大无障碍门。言思斯绝。疏六为一切下。是不怯弱善决定文中有三。初论立名。于深能入故不怯弱。二上入下论释。三论经下。疏释论会经。言与入智地反覆相成者。智造佛境即入智地。故得佛护此以入智地成佛护。由得佛护得入智地。即佛护成智地。疏论下。六相圆融者。论云善决定者总相。余者是别相。同相者善决定。谓六种同名善决定故。异相者别相故。一观相。二真实。三胜。四因。五大。六不怯弱。相别不同故不同前别。分一总句为六决定。以为别相。成相者略说故。坏相者一一广说故。如世界成坏。前文已有故云类前可见。疏二中以生成住持故者。出同说所以。然生之与成。望于佛果。始起为生。终满为成。亦可生为因成为缘。因有二种。一证二教。果亦有二。一是性净。二方便净。望性净果。证道为因。教道为缘。望方便净果。教道为因。证道为缘。因果功德皆因地智。而住地智能持有斯胜能。故三世同说。疏同说之言文在地相。义兼地体者。地体最为要胜故。又依论经初无寄问征起。释不怯弱善竟。便云诸佛子。此菩萨十地。是过去未来现在诸佛。已说今说当说故。论先云复此十地生成佛智住持故。如经诸佛子此菩萨十地等。方牒向前所引经文。明是三世同说地体六决定也。疏三列名中为对治十障下。疏文有三。初总明。二别释。三料拣。今初。即唯识论文指在说分。然本论此中文有三段。初列十障。二释十地名。三总以喻显。今疏唯广第二喻。显略标初段。即今总明。今当具显论文故。论问云。何故定说菩萨十地。对治十障故。何者十障。一者凡夫我相障。二者邪行障。三者暗钝于闻思修等诸法忘障。四者解法慢障。五者身净慢障。六者微细烦恼习障。七者细相习障。八者于无相有加行障。九者不能善利益众生障。十者于诸法中不得自在障。义如下说。疏今依本论略释地名者。即论第二段也。论先征云。何故十地初名欢喜。乃至十名法云。疏此有二义。上则论文。此下疏释。二利创成是其教行由前修习。今得初成非前能加。故云无上。圣位新得即是证行。理即圣家故名为处。此地证始故名为初。无上拣前初证拣后上二喜事故生欢喜。即是喜心。疏此有三义下。释论。一因离者三离之义。本地具足。今当略释因惑起业詺惑为因。揽因成行詺业为果。行体清净故能对治。然惑有二。一粗。二细。犯亦有二。一粗。二细。细即误犯。粗即故犯。由粗烦恼起于故犯。由细烦恼起于误犯。今无细惑故不起误。何况故耶。此之三义即同十住毗婆沙论。疏此唯一义下。疏释于中三。初顺今经文。闻思修等是所知法。顺法正解故名为照。照法分明称为显现。言当地所闻者。以此地中亡躯求法故。疏若准下二引论重释彼无行慧者。义如下释。疏然唯识下。三引他经论释。以此一地与经名别。故引他论。于中有四。一双标经论。二谓成就下。唯识论释。三此则三义下。疏释论文。四然三慧就初下。会今地论。谓唯识以得三慧方发证智故。慧光为后。疏此亦兼下二义。疏释二义中。前约内证。后约外用。据能烧惑应名火地。但火能烧未必有焰。今取有焰故能普照。疏五得出世间智下。先举论文。远公意云。上二句解难度。难度即释胜义。今疏但通释。此唯下疏释于中有二。先总明。后以三地下别显。初三地下。是一难度。四地下是二难度。多滞已下结前难度。谓三滞世。四滞出世。云滞二边。上明所度之境。从今得出世下。是能度之法。此句由得四地已度世间故。论云十平等心实难得故。从又能随下。即是论文。巧方便智已入五地能度出世。前三滞俗违真。第四滞真违俗。今已度前故化众生而无著俗不违真。证出世智而起用故。真不违俗。则前四地不能胜也。若尔六地已上岂不然耶。故疏通云此初得故。疏六般若下。先举论。后谓妙达下。疏释。于中有二。初解大智。准龙树云。智有二种。一小。二大。小谓因分缘照之解。即妙达缘生。大谓果分灭观智心。即疏引无分别。今取所引故云大智。次亲如目下释现前义。后对后下释有间字。若远公意。二智皆有间。二智皆现前。疏此或下。疏释论。于中三。初为三义释。次第对论三节可知。第二合唯下。为一义释。先标。后然善下别释二字。文并可知。疏此亦三义下。疏释第一义。释报行纯熟曲有二义。一以变易果为报。二依此下。约行德释所有行德。由前修起故名报行。成就在今故云纯熟。即下经释名中。名为无功用地。先以成就故。二释无相。三释无间。即下经名为力持地。他不能动故。意明功用不动。二合一义中轮王喻者。七地菩萨烦恼及相已不动故。而非报行不动。梵王舍欲生于梵天。即功用不动故。证合唯一义。远公意云。离功用相名为无相。空有双现故曰无间。则无相无间俱非前地无相无间也。疏得无碍慧下。疏释。然其论文义通一地。克字取义即说成就。于中有三。初得无碍力。即口业成就。谓内具无碍之智。外以美妙言说名无碍力。二说法成就者。即智成就。三利他行者。即法师自在成就故。疏云遍说遍益方名为善。疏十得大法下。先举论。后此有下疏释。先以法身为云。此地菩萨法身普周一切法界。云大法身。第二义以佛说为云。能受为法。即法器故。论释第十既云得大法身具足自在。恐滥于佛。故寄对显异。先对下叹胜。论云如是受法王位。犹如太子而得自在。后对上彰劣。论云。是处有微细智障故不自在。对治此障故说佛地。释曰。谓金刚心后微细障尽种智现前故。第三次下论云。总喻十地。疏略不出今当具之。于中二喻。一喻十地在障未出。二喻十名所显之德。前中亦二。先喻菩萨云又如怀孕在藏。菩萨十地亦复如是。以诸地有障故。二喻如来。于中又二。先喻体圆。后喻用极。前中论云。如子出时。佛亦如是。事究竟故。二喻用极。论云。又如生时诸根觉了。佛亦如是。于一切境界。智明了故。在文可知。但喻于障。与前小异。前之十障在十地前。如第十地于诸法中不自在障。在于九地若断此障则得十地今明十障。障在当地乃障于后。如十地有障未得成佛。故犹喻在胎。出胎生时方喻于佛。无有障故。第二喻前十名之德。论但有喻而无合法。而于胎中分为十时。以喻十地。论云。藏有十时。一陀罗婆身时。远公云。前三梵语难解。彼疏不释。今以类取即俱舍涅槃之梵语也。陀罗婆者。即最初羯剌蓝。涅槃云歌罗逻。则大同也。俱舍译为凝滑。亦云和合。顺今论意。即喻初地。如智契合。离于生涩。初托圣胎故。论云。二者得捭罗婆身时。释曰。即当俱舍次生頞部昙。此云胞也。喻如二地初成戒身之体。论云。三者尸罗陀身时。即俱舍闭尸。此云软肉。如第三地忍辱柔软亦禅定柔软也。论云。四者坚身时。下皆唐言。即俱舍云闭尸生键南。键南此云坚也。正与此同以四地出世法身坚固。又精进坚牢故。论云。五者形相似色身时。即俱舍次钵罗奢佉。此云支节。与形相似义同。谓五地涉俗不住道行。则于一身有支节分段也。上之五位属胎中名色支。其第五位兼六处支。俱舍更有两句。云后发毛爪等及色根诸相。论云。六者性相似身时。即犹属上支节之位。已具六处。如头等六分成智身性。论云。七者业动身时。于其胎中已能动转。即七地中得方便智起殊胜行故。论云。八者满足身时。释曰。此下喻后三地行德满足。论云。于中有三种根满足时。男女相别满足时。广长诸相满足时。释曰。根满足者。即六根。即俱舍云及色根也。如八地报行纯熟。二男女相别满足时。即俱舍云诸根相。谓九地分自利利他二行故。三广长诸相满足者。亦即俱舍诸相字摄。谓第十地得大法身。充满一切。一切功德皆已满故。下论结云。如是十时诸地相似故。释曰。上来论文总喻十地。大旨易了故。疏不存恐寻论者不能晓了抄具释也。疏此十得名略有四对。下第三料拣可知。疏初句证行者。即经向菩提最上道。谓诸佛证此为因者。释经道字。十地证智为佛因故。今经但云最上。论经则云增上胜妙法。故疏云最上最胜。疏次句阿含者。即经亦是清净法光明门。言法门名为法体者。则显光明是用。体有二义。一即上地法由此证真故能了俗名为光明。二即后得智为体。能了一切余法。余法门者差别法也。疏后二句别显其相者。初句即经所谓分别演说菩萨诸地。疏释可知。疏后句显上证道者。即经佛子此处不可思议所谓菩萨随证智。此有二句。疏云一者是义句故。若分二者。上句叹胜超劣。下句示其体相。本分竟。疏此下请中三者。疏文有三。初总科。二显意。三释文。疏所以默者下。二显意也。然通论请分。总有三意。一明请中所显之法。二依法生成之行。三以请对说互相起成。今三段中具此三意。文中有二。一显默所以。二释请所以。前中令生爱乐请法行故。文中又二。先立理即借老子意。彼道经云。将欲歙之必固张之。将欲弱之必固强之。将欲废之必固兴之。将欲夺之必固与之。是谓微明。释曰。意明君子行权。反经合义。将欲歙敛众生情欲。则先开张极其侈心。令自固于爱欲之念。则当歙敛矣。强弱等例然。此道甚微。而动则着明矣。故云是谓微明。今借此意将欲为说。必先默然令其敬请是欲说也。疏欲令大众渴仰请说者。正显意也。总云请说细辨多意。一令菩萨敬请。二如来加请以显重法。三希佛加被听者。四冀佛教其说仪。义在下科。而论但云何故默然住。欲令大众渴仰请。故。复增菩萨尊敬法故。今疏将论初意以释默之所由。后意转释请意。疏所以俟请下。第二释请所以。此疏有二意。前意之中自有二义。一为生行生于恭敬重法行故。由上首大众。及于如来加被请说。知法可重故增恭敬。二为起说之由令恭敬故。刚藏便说。疏二前本分下。是疏第二意。亦曲有二意。一为生行。谓生正解解亦行故。若以请对说请为生解说为生行。若但就请解亦名行。对所显法就人名行故。二者显法。即次疏言云何生解等。谓征释上解便明显法。云何显法请分。为欲显于地体离言念故。疏得说默之由者。由解脱月意第一怪默腾疑请。第二金刚藏法深难受止。即默所以。故经云。菩萨行地事。最上诸佛本。显示分别说。第一希有难。微细难可见。离念超心地。出生佛境界。闻者悉迷惑。即默所以中显地体也。疏令众生解下。释上显法之意。便成第三请说相成之义。此中正明以请起说。然下说中意义有二。一者明行。二者明说。今请对彼亦有二义。一对彼后行命其起行。若不正解后行颠倒随声取着。行亦谬故。正今文意。二望后教。亦为起教。众有谬解刚藏不说故。上辨起说意。云何以说成此请耶。以后说因分行相。言教诠表。显斯地体真实离相。今明请意故略不论说能成请。疏即复由此下。释第三段所以。言即复由此者。上说默之由。显于地体甚深玄妙。本为彰默之意。傍令物解。第三段中将欲为说特明义说二大显法之深玄。令知所说但是说因说大可说。因于说大悟解深义。亦为令众不随声取离谬解故。故有即复之言。疏第二请中三家。请殊等者。疏文有四初总科为三。二出三所以。三明三次第。四释上首请。疏所以要三家者下。第二出三所以。于中三。初总明显深。二众首显扬下。别明。三前之下结叹。二中有四。一正助分别。二相因分别。三主伴分别。四因果分别。今初众首为正。余二为助。疏道大兼亡下。第二相因分别。相蹑起故道微则自济。道大则兼亡。亡字无心。此训无也。兼于无道之人。故论语云。夷狄之有君不如诸夏之亡也。若加于心。兼忘两字出于庄子。意于自他两忘。若人相忘于道术。鱼相忘于江湖。虽有深意非此所用。疏为顺请主此众堪闻。言不虚者此第二家因第一家起也。谓初刚藏云法深难受故止不说。次解脱月叹众堪闻。请云此众无诸垢。志解悉明洁等。众若不请则非堪闻。今解脱月此言虚谬故。大众请则言不虚。疏为成请者。如来护念而生信受。言有征者即第三请。亦蹑第一家生。谓解脱月末后双叹人法。请云佛子愿承佛神力分别说此不思议法。此人当得如来护念而生信受。何以故。说十地时法应如是得佛护念。得护念故。于此智地能生勇猛即其文也。为成此言故。有第三如来加请文云若为善逝力所加当得法宝入其心。即护念生信言有征也。疏此约因请生请者。总结上意亦是次第者。此中正显三家所以。下文方说三家次第。今此所以兼于次第故。致亦是言耳。疏又佛请者下。第三主伴分别上首为助。但可名请。如来为主故有加言。疏又前二家下。第四因果分别。疏前之二请下。第三结叹。此言因于天台而生。谓彼法华经疏叹身子三请竟云。余经无此殷勤之请。唯华严解脱月请金刚藏可为连类。而彼因人请于因法。此请佛慧故亦不同。今此翻明法华劣。此略言但是一家。细分乃有多异。彼是一家。此有三家。一不同也。彼之一家但是声闻。此有三家是佛菩萨二不同也。彼唯三请。此有五请。三不同也。彼唯因人请。此有佛请。四不同也。但彼云法华请果。华严请因者。然此请因乃是佛因。说分等中因果兼说。是故经云此是菩萨向菩提最上道。亦是清净法光明门。又云如来大仙道智起佛境界。第十地后校量佛德地影像分。十山依地。十德依海。皆明因果相顺。又有因果二分。令于因门彻见果海。所入智地亦通果故。法华虽然请说佛智。及下广说但示因门故。说众生皆有知见。诸佛智慧即此证道。其智慧门即此教道。教证二门该因彻果。非此独因各随所弘自扬圣教耳。疏三请次第者下。第三明次第。初上首请。次由前二止下。大众请。后听说理穷下。如来加请。今初众首下。第四别释上首。于中有四。初辨三请意。二通妨。三科判。四释文。今初自有二意。一顺世得中故。二以止有三下对止须三故。上意通诸经。下意正是今意。言抑扬当时者。三止皆抑。三请皆扬。谓初止通抑不堪。次止正明法深难受。后止劣者不堪故皆抑也。请皆扬者。初请怪默腾疑有疑欲问。次请叹众堪闻后请双叹人法皆是扬也。夫请法者必叹人叹法。叹法有教有证。叹人叹说叹听。故请仪具矣。疏二家助成各唯一请者。第二通妨。谓有问言。若三有表余何不三。通意可知。疏然依三请下。第三科释疏今初下第四释文。疏虽似初二征默所由者。文具二意。前意约所叹分别叹说叹听。故分为二。后释约征请分别征请互有故。依前判言互有者。如初二中何故不说。即正显征默所由。既云何故不开演亦是请说。为顺众欲。如后三中此众皆欲闻愿为分别说。正是请顺欲说。若为宣说众疑即除。相视恭敬义兼征默。故论经云迭共相瞻住一切咸恭敬。即上句正是怪默意也。故云互通。叹说叹听则不互有。故依前判。疏合为征问之辞。总言何故不解释。细论何故是征问之辞。不解释是征问之相。中间净觉是征问所以。故疏合云谓有中间净觉无过。何故不解释耶。疏圣德虽多下。释偏叹所以。具能所治下。别释净义。疏别叹净觉有二下。释此别句。疏文有三。初开章总释。二初中由有下。依章别释。三然念智下会通违妨。疏一杂觉者。常等四倒思求名觉。秽浊之心目之为杂。以四念为治者。观身不净等能治净倒等。疏二杂觉因者。想心见倒能生四倒名杂觉因。忆想分别即三倒也。忆是心倒。想是想倒。分别是见倒。令心亦倒不能见如。妄取染净因果相故。谓随名相转下。即疏释论。由不了如故随名相。若得如智斯倒自亡。疏离悭嫉过者。吝法为悭。忌胜为嫉。正是说法之过。三善根中无贪在初。嗔为菩萨大障。故论举嗔等贪。说法懈怠者。有人虽无悭嫉而堕开演故。疏无不乐说者。有人虽勤而无巧慧。凡所言说令他不乐故。此不乐之言乃属于他。亦可属自。若尔何异不懈怠耶。谓复有人心勤欲说。无有辩才故不乐说。疏然念智正为治杂觉等者。第三通妨难也。谓有问言杂觉是过。有念智等即得名离。悭嫉是过。功德具等岂非能治。何以前觉偏名摄治。此离悭等为离过耶。故为此通。前由先有杂觉故。修念智治之。此先无贪等自无悭嫉故别立名。前犹以药治病。后犹内有妙药众病不生故有二别。又远公释云念智内德对治义显。不贪无失离过义彰。故有隐显理实具通</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center>