<meta charset='utf-8'><head><meta name='viewport' content='width=device-width, initial-scale=1'><meta name='applicable-device' content='pc'><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center> <a href="#" onclick="javascript:history.back(-1);">返回到上一页</a> </center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经随疏演义钞卷第六十五</p>
<p>　　　　唐清凉山大华严寺沙门澄观述</p>
<p>疏。第三迷真起妄下。文前有五。一标章。二论云下。论主假设外征。谓当相下疏释论。三故经意下。以经之意答论假征。四然成答相三下。征二别相。五略有五异下。答显包含。于中先别明。后有斯五下总结。前中第一约所迷有异。前迷无我即迷真空。此迷真实智即是妙有。以有文云不了第一义故。二约起次不同可知。三约世有通局。言义取亦通五世者。后段当明。言此唯三世者。此句标也。以名色等唯约现故者。出所以也。前段名色等。五就种为义。则是二世。后列五果皆约现行。即果酬昔因。依于果上复起爱取招后生死。则有三世。今此段中既唯约现故但有三。义取亦通一世者。至下当知。疏。四前文欲明三世并备者。第四约缘有隐显。言于无明中。下出备相也。无明在于过去说有爱取。则备三惑矣。行即是有未润名行。润即有故二业必依七苦别说为五。总说为二故。此明过去备十二矣。但举经文。无明之中说有爱取。例余必有。言于现在中说无明故者。明现在之中具十二也。现在爱取之内。既有无明则三惑具矣。则所润有行。已同过去有于二支无明行也。现在八支居然可知。增长衰变亦具生老死矣</p>
<p>疏。五前为答难者。五约答相差别及取下结并可知</p>
<p>疏。文中亦二下释文。然下释名多依俱舍。俱舍与涅槃二十七义。则全同。小有别处。至文当知。初无明支。疏文有三。初辩得名。意明次第。二会论经。三出无明体相。今初辩名。然十二下通难。何于无明偏受迷称。后而无明下。答显可知。言意明次第者。故瑜伽问云。何因缘故无明等支作如是次第。答诸愚痴者。要先愚于所应知事。次即于彼发起邪行等。此无明约人迷理横从空起</p>
<p>疏。论经云下第二会论经。以上云实义空。则是以真空为第一义。准论经意。乃是四谛为第一义。即四重胜义中道理胜义故。次引对法证成论经亦顺涅槃我昔与汝等不识四真谛。是故久流转生死大苦海故。瑜伽中广说无明历一切法。谓若内若外若业若果。佛法僧等皆是无明。今略举四谛。则无所不摄</p>
<p>疏。别有暗法名为无明下。三出无明体相。于中先正出体。别有一法是明所治。后非但下拣滥。此拣二义。即二师解。谓一师云无明者。谓体非明。此即遮诠如非有非无。法体非是有无故。第二师云应谓明无此但无彼明处即名无明。故今拣之。非是明无而已。理则尽矣。犹恐难见具引论释。俱舍第十论云。无明何义(问也)。谓体非明(即第一师非前智明)。若尔无明应是眼等。释曰难也。眼等五根亦非智明故。论云。既尔此义应是无智明也。释曰。此第二释谓明无之处。即名无明。论云。若尔无明体应非有。释曰难也。若是明无之处名无明者。无是无他。体应非有。论云为明有体(拣第二义)。义不滥余(拣第一义)。颂曰。明所治无明如非亲实等。释曰。上句明有实体。谓此无明不了四谛。明所对治名曰无明。与明相违方名无明。非是离明之外皆是无明。故不同第一。亦非明无之处名为无明。不同第二。下句举前释成。论云。如诸亲友所治怨敌。亲友相违名非亲友。非异亲友非亲友无。释曰。此以怨喻无明。亲友喻明。非亲友者。即是怨家怨有体矣。言非异亲友者。非异亲友之外余人皆名非亲友也。此喻无明不滥眼等。言非亲友无者。非无父母朋友即名非亲友也。此喻无明非无体也。言实等者。以上非字贯下实等。亦如非实者。谛语名实。此所对治虚诳言论名为非实。非异于实皆名非实(如杀生等)。亦非实无名为非实(此明非实有体)。等取非法非义非事。如不善法名为非法。不善义名为非义。不善事名为非事。此与善法等相违名非法等。皆明有体非无故。论结云如是无明别有实体。是明所治非异非无释曰。非异拣初义。非无拣第二。无明若无有体。何能与行为缘。经说无明能染于慧。令不清净明有体也。余如彼说</p>
<p>疏。二所作业果是行支者。于中四。一正释经。二而论下引论释。三此出下。疏释论。以名色通为生死之体。以无明等是行蕴等各别法故各自有体。今行该通故取通体。以为其体四远公下举古释义无所违。但引婆沙。名色缘识。此名色在因中。识缘名色是六处别名。则似名色与识有前后义。大乘亦有互相缘义。义则不然。因果之中皆二互相缘。此是因中互为缘义。如下当说疏。三行依止下。识支初举论。二彼即是行下释论。言由行熏心等者。行谓罪等三业。唯识云。此虽才起无间即灭。无义能招当异熟果。而熏本识起自功能。即此功能说为习气。是业气分熏习所成。拣当现业故云习气。如是熏习展转相续。至成熟时招异熟果。此显当果胜增上缘。释曰。但观所引及下。瑜伽疏文可知</p>
<p>疏。四与识下名色支。疏文有三。初正释经。二引异释。三举论释共。今初言四蕴者。谓色受想行。则色蕴为色。三蕴为名。何以无识。故次释云识蕴已属所依识支故。上且顺经</p>
<p>疏。若言四蕴下。第二引异释。先引唯识。即第三论引经证有第八识。下文当具引论文言所依现行之识亦唯赖耶者。以非色四蕴为名。则名色支之中。已有识竟。故唯识云。眼等转识摄在名中。此识若无说谁为识。释曰。故以第八为识支也。恐有救云。名中识蕴是眼等五识支。即是第六识故。故次论云。亦不可说名中识蕴谓五识身识谓第六。羯逻蓝时无五识故。释曰。大小共许。初七日内无五识故。故我大乘。以第七识为名中识。俱舍亦云名谓非色即是四蕴。然其识蕴意在第六。又俱舍说。唯约位说在于识后。不说与识同时互依。上云羯逻蓝等者。此云杂秽。父母不净为杂深可厌患。为秽而言等者。此上初位等余四位故。俱舍总云最初羯逻蓝。此云薄酪。二云。次生頞部昙。此云胞也。三从此生闭尸。此云软肉。四闭尸生健南。此云坚肉。五次钵罗奢佉。此云支节。此之五位皆名色支。此第五位亦六处摄。下有三句皆六处支。偈云后发毛爪等。及色根诸相渐次而转增。皆第五位摄。若取一生皆名色摄。即六处触受皆属名色。故复云等</p>
<p>疏。瑜伽云下后引瑜伽。俱有依根已见问明品。即眼等色根与识同时。名为俱有。意取五色根。等无间依者。要前念灭。引生后念故。此即瑜伽约三际出因缘体文。然此段论文数处引用。今当具引。彼论云。云何缘起体(此问也)答略说由三种相建立缘起。谓从前际中际生。从中际后际生。中际生已。若趣流转。若趣清净究竟。云何从前际中际生。中际生已后趣流转。谓如有一不了前际无明所摄。无明为缘。于福非福及与不动身语意业。若作若增长。由此随业识乃至命终流转不绝。能为后有相续识因。此识将生果时。由外贪爱正现在前。以为助伴。从彼前际既舍命已。于现在世自体得生。在母胎中以因识为缘。相续果识。前后次第而生。乃至羯逻蓝等位差别而转。在母胎中相续果识。与名色俱。乃至衰老渐渐增长。尔时感生受业名色与异熟果。又异熟识即依名色而转。由必依托六处转故。是故经言名色缘识。俱有依根曰色。等无间依根曰名。随其所应为六识所依。依止彼故乃至命终。诸识流转。又五色根若根所依大种。若根处所。若彼能生大种曰色。所余曰名。由识执受诸根随相续故。方得流转。故此二种依止于识相续不断。由此道理。于现在识缘名色。名色缘识。犹如束芦。乃至命终相依而转。如是名为从前际中际诸行缘起生。中际生已流转不绝。当知。此中依胎生者(云云)云何从中际后际诸行缘起生。谓中际已生补特伽罗。受二种先业果。谓受内异熟果。及境界所生外增上果。此补特伽罗或闻非正法故。或先惯习故。于二果愚。由愚内异熟果故。于后有生苦。不如实知。由迷后有。后际无明增上力故。如前诸行若作若增长。由此新所作业故。说此识名随业识。即现法中说无明为缘故行生。行为缘故识生。此识于现法中名曰因识能摄受后生果识故。释曰。此上一段论文三节</p>
<p>疏。要一出名色支体。二亦证名色与识互依。三证二世立三际义。下文略指应寻此文。即四七日来者。示其分齐</p>
<p>疏。论云名色与识共生故下。三举论释共。然不示名色之相。直说共生之义。然论两句相续云名色与识共生故。识名色递相依故。今疏离而释之。则前句正释共义。初地经云名色共阿赖耶识生故</p>
<p>疏。又云识下出共所以。云释前共义。即上所引瑜伽之意。亦同唯识第三。证有第八之文。论云又契经说。识缘名色名色缘识。如是二法展转相依。譬如束芦俱时而转。若无此识赖耶自体不应有故。谓彼经中自作是释。名谓非色四蕴。色谓羯逻蓝等。此二与识相依而住。如二束芦更互为缘。恒俱时转不相舍离。眼等五识。摄在名中。此识若无说谁为识等。释曰。上引论文有三节。初正证相依义。二谓彼经中下。即前证四蕴名故。上云下即当引论。三眼等五下。前已引竟。一段义周故。复重引言如束芦者。如立二束之芦。二头相依方得安立。去东西倒去西东倒。名色与识互依。其义亦然。下第五门亦有此喻</p>
<p>疏。故上答文下。引上为证苦果总为名色。明知名色必共识俱也。然上诸文已显体相。未知何独此二相依。故瑜伽问云。已说一切支非更互为缘。何故建立名色与识互为缘耶。答识于现法中。用名色为缘故。名色复于后法中用识为缘故。所以者何。以于母腹中有相续时。说互为缘故。由识为缘。于母腹中诸精血等名色所摄受和合共成羯逻蓝性。即此名色为缘。复令彼识于此得住。释曰。二义中前标即现果名色与因识为缘。令识得住即名色缘识义故。上行支亦以名色为体。名色总故。后义正辩入胎互为缘义。即今文所用已知互为缘相。四蕴何独皆称为名。第一师云。在胎蒙昧未辩苦乐。微有名而已。此依分位。六处之前识支之后可尔。既二相依从生至死。皆名色摄何得称名。俱舍论云。名唯行摄。何四皆名。总有四释。四蕴称名之义。一师云。随所立名根境势力于义转变。故说为名。问云何随名势力转变。答谓随种种势共立名。于彼彼义转变诠表。即如牛马色味等名。问此复何缘标以名称。答于彼彼境转变而缘。解云。已上论文此师意者。如今时名。随于古昔名之势力。得于义转变诠表。或诠此境或诠彼境。诠彼彼境名为转变。名既如此四蕴亦然。谓受等四蕴随根境势力。于境转变而缘。转变如名。故标名称。言转变缘者。谓缘此缘彼名转变缘也。第二师云。又随类名。此解意者。谓一切法不通二类。一者色类。二非色类。四蕴与名同非色类。以似名故。四蕴为名。第三师云。随名显故。此解意者。谓色法粗着不须名显如眼见也。四蕴微细要须名显。必藉名故。故标名称也。第四师云。有余师说。四无色蕴。舍此身已转趣余生。转变如名故标名称。解云。此师约舍身名转变。初师据缘境名转变。转变虽同二释别也。释曰。上皆俱舍论疏不断得失。若取易知第二三师理易分明任情去取</p>
<p>疏。五六处支于中有三。初正释。二解妨。三总结分位。初中名增成意处者。四蕴为名之时。未分识相。今意识明了故名为增。故上唯识云在名中时但有第七。今发第六故名意处。此增增明色。增增多云成余五。为坚肉时未分五根。但名一色。今色根渐具故开为五。俱舍下引证。生眼等后三和前也</p>
<p>疏。前段为明下。二解妨。谓有问言。前段经云名色增长生五根。今何得言名色增长为六处耶。故为此通。意根本有即是七识故。云生五根。今但意增云成六处。明意非新生故。疏俱舍第十一下。第三总结分位。通结前三。小乘识支初托胎时识明显故。羯逻蓝等五位皆名色支。即从第五位至未出胎。皆六处摄。以第五位经时长故。余如前辩</p>
<p>疏。六触谓触对者。即根境识三和所生。能有触对故名为触。俱舍颂云触六三和生触。虽是一据识分六。小乘有难云。五识根境许同时起。可得三和。意根过去识居现在法或未来。何得三和。彼有二释。一云意法为因发识为果。即三和义。二云意法识三同一触果。即三和义。上之二释不约同世。而说三和。若大乘宗。七为意根俱得同世。然萨婆多离三和外别有触法。是心所法。若经部师三和即触。正顺今文。然此六触摄之为二。前五名为触对。意触名增语触。触虽无对所依眼等是有对故。依主受名。增语是名名能诠表增胜于语。眼等五识唯缘青等不缘青名。意识能缘青等亦缘于名。从境立名名增语触</p>
<p>疏。虽有三和下即俱舍意。颂云于三受因异未了知名触。三受因者。谓三受境境能生受。故名为因。即出胎后三两岁来即未了三。故不名受</p>
<p>疏。七受支俱舍云。在淫爱前受。谓五六岁去至十四五来。已了三受因差别相。未起淫爱但名为受。涅槃云。染着一爱名之为受。谓衣食爱。俱舍颂云。从此生六受。五触身余心。谓于六触生于六受。谓眼触为缘所生诸受等。六中前五名为身受。依色根故。色根聚集即名为身。身之受故。意触所生名为心受。心之受故领纳于触。已如前释</p>
<p>疏。此前四支下。总结行相。若小乘说约位明支。五皆现行。今就大乘识支通种故四现行</p>
<p>疏。八爱支。俱舍云。贪资具淫爱。谓十五六后。贪妙资具淫爱。现行未广追求。但名为爱。然疏云乐等缠绵希求者。等字等余二受。缠绵约乐受。希求通二故。俱舍云。从此三受引生三爱。谓由苦逼有于乐受。发生欲爱。或有于乐非苦非乐受发生色爱。或有唯于非苦非乐受生无色爱</p>
<p>疏。即是中下品贪下。皆唯识论文</p>
<p>疏。九取支俱舍云。遍驰求名取。取谓贪也。年既长大贪五欲境。四方驰求不惮劳倦。爱取别者。初起名爱。相续转盛别立取名。从虽摄余惑下。即唯识论文。正是彼论会此经文</p>
<p>疏。然上二支通现及种者。爱支初起即是现行。当念即能熏识成种。依此爱种而生于取。取即现行。是故经云爱增为取下会四缘中。爱望于取有因缘者。以爱种子增成于取。取即爱种之现行故。故同一贪初心为爱。转盛名取。即此爱种便是取种。是故二支皆通种现。疏十有支者。俱舍云。有谓正能造牵当有果业。由驰求故。积集能牵当有果业。业名为有。若言有当果故。此则有者。但是有无之义。若言当有之果。则有是三有故。唯识云。俱能近有后有果故。则有有二义。一者能有彼果。二者当有今能有彼因从果称故。业名有。然唯识论。虽约二世有义不殊</p>
<p>疏。此约三世者。对前拣滥在文可知</p>
<p>疏。十一生支。言约增上缘云从业起者。以经云从业起蕴名生故。业是善恶生是无记异熟果故。若约因缘。从二取种亲生于生。义如前说。疏始从中有下。彰其分齐。亦唯识文。言从中有者。中有阴灭后有阴生故。未衰变者。四十已来。若俱舍云结当有名生。从此舍命正结当有。此位五蕴总名为生。当来生支即如今识。当来生显立以生名。此与涅槃一无有二故。云现在识名生。现在名色六处触受名为老死。据此经论生支位。局唯初托胎名色位。后皆属老死。不同唯识</p>
<p>疏。十二老死支。疏文有三。初正释文。第二示体。第三解妨。今初即诸衰变位者。亦唯识文。四十已后容颜渐衰。即属于老。若俱舍云至当受老死。义如生支中说</p>
<p>疏。故上二支体通五蕴。唯是现行者。第二示体。然上引俱舍。彼约分位缘起。一一支下皆有彼位。五蕴及无明显故。立无明名等言。则十二支皆具五蕴。今从增胜有具不具故。结此二具五蕴也。余不结者。随本支体而为蕴摄。种现亦然。虽是于苦不同上识。通于种现</p>
<p>疏。欲令生厌下。第三通妨。略有三妨。一云未来生死即现识等。何以现在立五。未来立二。俱舍通此。但云略果及略因。由中可比二。现在五果未来说二。故云略果。现在二惑过去说一无明。故云略因。由中已广故。初后略比二可知。过此更说便为无用。上即论意。若尔何不初后目所不睹。广说因果可比于中。是故应言。示迷本际因合一惑现所起惑。明示始终。令其不行当相辩差别。示五位当果令厌。合为老死。然唯识论。虽约二世亦有此问。论云。何缘所生但立生死。所引别立识等五支。答云。因位难知差别相故。依当果位别立五支。果位易了差别相故。总立二支。以显三苦。则今疏文含于二意。欲令生厌合立二支。即是前意合立二支。故以显三苦。即唯识意谓生显行苦。老显坏苦。死显苦苦。唯识虽约种现不同三苦生厌三世宜用</p>
<p>疏。老非定有者。亦唯识文。应有问言。老位极长何不别立。答意云。谓有夭逝不至老故。疏别离等五下。三有妨云。别离忧悲等。自小及长皆悉有之。何为附在老死支中。通云多故。复应问言。老既不定附死立支。病亦不定何不附立。答云。病又不遍兼不定故。老遍三界故附立支。诸趣界中除中夭者。皆有衰相故。复应问言。名色不遍何故立支。谓色界全欲界化生。六处顿起何有名色。唯识答云。定故立支。胎卵湿生六处未满。定有名色故。又名色支亦是遍有。有色化生初受生位。虽具五根而未有用。尔时未名六处支故。初生无色。虽定有意根而不明了。未名意处故有名色。由斯论说十二有支一切一分上二界有。即是唯识引瑜伽第十文也。余如前说</p>
<p>疏。然此一段有支亦通一生下。第二以义重释。谓即于今生初迷谛理。二即作业。三业依初心为识。如下一念缘生。但通取一生。长时故云前后建立。言唯生一种通取前者。谓有问言。既云一生。生在初托胎时。今居有后那言一生。故今答云。通取前来。诸增长位皆从有起。此有虽是过去之有。但取所生。以成十二。亦可。有支之后所起五蕴。即名为生。既云义取不可克定</p>
<p>疏。后逆观中疏文分二。先随文正释。后结成甚深。前中自有四节。一结成苦。二结无我。三结于空。四结成胜义苦中自有三节。一二世因果相望。唯取七苦为苦树。惑业五因为苦缘。故五种为苦芽。二果为苦树。此瑜伽第十。又于现法下。二以因为果。云于现法中现法之时。亦是二世之义。言润则增长者。亦润行种及识种耳。第三通取十二缘。若因若果为一苦树。无明发业故为苦树根。若不发业不受后有果故。识与名色为苦树身。以识与名色从因至果互相依持。为生死体故。次六入触受。依名色上开显增长。对境领受如枝。依身而开别故。约二世说。但是因中约果说耳。次爱取合润成有。决定当生故。喻如华上十为因故。后二是苦果。上三皆依二世。后之一释可通三世。依过二因招识名色之体。而为树身。六入触受现行开显等为枝。已是苦树竟。依上复起当因故。三为华感当二果。为苦树果则虽是一树义有两重。疏无我下二结成无我。易知。疏无作无受下。三结成于空者。经有者字。则似人空。人空即上无我。今无作受之体。在因为作在果为受。能作能受即是于我所作所受。同号我所。然我为能作唯胜论义。若数论师。我非能作冥性能作。既能作望我有同不同。所作受等非局我所。则自在等亦名作者。故该一切因果之法。名为显空。是则无明亦为能作。行为所作。又行为能受。识等为所受。则亦无性皆悉空寂</p>
<p>疏。复作下四结成胜义者。上显无病所病有异。今明空理一理无差故。异上空</p>
<p>疏。故瑜伽说下第二总显甚深。于中三。初总标次别释。后结会。今初言甚深者。瑜伽第十云。问如世尊说缘起甚深。此甚深义云何应知。答由十种相。应知缘起甚深之义。谓依无常义苦义空义无我义说。释曰下直释十义。但云依无常义者。便列十义。今疏取下释。意便总配云六义依无常一义依苦等</p>
<p>疏。今初一从下。即第二别释。初释无常六义。然此文难解。如从自种子亦待他缘。与第二句从他亦待自。二句何别。故每句中皆有两义从自种子是自生义。亦待他缘不自生义。下三例之。故杂集第四云。又诸法不从自生。亦不从他生。不共不无因生。非不自作他作因缘生。是故甚深。故不自生亦从自生。二不他生亦从他生。三不共生亦从共因缘生。上三句中皆有二义。若唯自种生。非曰甚深若唯不自生亦非甚深故。一句兼二。方曰甚深。正同中论因缘所生法。即空即假即中之义。杂集释不自生等自有二义。至第八门当知。下总结云。若缘起理非自非他遣双句者。犹为甚深。况总亡四句。是故缘起最极甚深。释曰。不见此论瑜伽难了故。从自种子是自生义。亦待他缘即以他遣自义。二从他者。是他生义。亦待自者以自遣他义。三俱从者共生义。无作用者。以无性遣共义。四此二因性非不是有者。以共功能遣无因义。前之三句。有无性缘生二义故。皆有存亡。第四句不立无因故。唯有以共遣无因义耳。五相虽成就而不碍灭。六灭而似停。初之四句就缘所生法以论甚深。五六二句。以所生法对有为之相。以论甚深。前四以是缘生之法。是故无常。后之二句刹那灭故。是故无常。余文可知</p>
<p>疏。由前缘相皆是似义下。第三结会甚深。于中二。先约真实智结。二约法住智结故。瑜伽云。应以几智知缘起耶。答以二智。谓法住智及真实智。云何真实智。谓如观甚深义。然瑜伽甚深之义。皆性相对说。如云从自种子。是相亦待他缘。是性谓以他破自。显不自生故余如上说。今经逆观。唯显不自生义。不显从自种子义。以从自种子即是识为种。复起后有生及老死故。此不说。十义皆然。故云由前缘相皆是似义。十个似义皆在相中故。特由性相无碍故。曰甚深云正在于此</p>
<p>疏。又无作作者下。第二约法住智。结成甚深。故瑜伽云。云何法住智。谓如佛施设开示。无倒而知。次重征识云。问如世尊言。是诸缘起非我所作。亦非余作。所以者何。若佛出世若不出世。安住法性法住法界。云何法性等。答是诸缘起无始时来理成就性。是名法性。如成就性。以无颠倒文句安立是名法住。由此法住以彼法性为因。是故说彼名为法界。释曰。但观论文疏自明了</p>
<p>疏。二约大悲下。疏文有二。先标章。后论总下解释。于中三。一总释。二别释。三却释事观。今初先举论。谓十二下疏释论。远公亦云。不缘无我故曰愚痴。谬执有我称曰颠倒。此言小局</p>
<p>疏。下别释下。二别开二倒。前意由迷缘性故。是愚痴无我。执我故是颠倒。从以着我故下。论举经意明倒所以。第二意明迷于缘起不知从缘。无真实故即是愚痴。疑惑不决即是颠倒。从谓无智故下。以经释成。无智求有释成愚痴。滞断常下释成疑惑。致缘相之相续释疑是倒义</p>
<p>疏。今菩萨下。三却释总中事观。二倒相显事义方明。故在后释</p>
<p>疏。三约一切相智观。文中四。一彰门所摄言及第二观之一半者。第二即依止观。依止有二。一依第一义即是相续门。二依一心即第二一心所摄门。第一义一心故但半耳。二谓初成答下别显二观。初染净有二。前意约因后意约果。即杂集等染净义三相谛观中下举其二观。显此为胜。以前二观但有不知。今具知不知为染净故深细也。四然上相续下。总结一门深广之相。于中三。初成横对三乘三智。三智之义已如前配。二又初顺根本下。局大乘三智。然通因果。三虽无我所下。融其三智而成一心初空即假故不碍起悲。二能所本空下。假不碍空悲而无著。三双穷下。即空即假不滞自他。自即根本他即后得。三观一心下总结无碍成般若因。五一门下结叹深广。第二一心所摄门</p>
<p>疏。今初依论三观下。疏文有二。先略释经。后广开义。今初先举论。后此明修观所以下。疏释论文。从而论经虽云下。后释立观所以。以若取三界虚妄即是所作便属世谛。今取能作为第一义</p>
<p>疏。论云但是一心下。二论释经。从此言则总下。疏释论。上取观名唯是能作。今云三界唯心转故。则通能所。然能所有二。若法性宗中。以第一义随缘成有。即为能作。所有心境皆通所作。以不思议熏不思议变是现识因故。若法相宗。第一义心但是所迷。非是能作。有三能变。谓第八等故。一卷唯识论云。又复有义。大乘经中说三界唯心唯是心者。但有内心。无色香味等外诸境界。此云何知。如十地经说三界虚妄但是一心作。故心意与识及了别等。如是四法义一名异。此依相应心说非不相应心说心有种。一相应心所。谓一切烦恼结使受想行等。皆心相应。以是故言心意与识及了别等义。一名异故。二不相应心。所谓第一义谛常住不变。自性清净心故。言三界虚妄但一心作。是相应心。今依法性故云第一义心以为能作。言转者起作义。亦转变义者。即唯识意。彼论第三总释三能变。云能变有二。一因能变。二果能变。释此二变皆云生起故。彼论云一因能变。谓第八识中等流异熟。二因习气。等流习气由七识中善恶无记。熏令生长。异熟习气由六识中有漏善恶。熏令生长。释曰。种子生现行名因习气。论中先标。后释等流即七识中三性种子。各生自现唯除第八。不能熏故。异熟习气唯除第七。七是无记非异熟因。前是因缘此增上缘。论云。二果能变。谓前二种习气力故。有八识生现种种相。释曰。即前二因所生现果。谓有缘法能变现者。名果能变。种种相者。即第八识相应心所相见分等。论别释云。等流习气为因缘故。八识体相差别而生。名等流果。果似因故。释曰。即以现识三性种子各自生现。论云。异熟增上缘。感第八识酬引业力。恒相续故立异熟名。感前六识酬满业者。从异熟起名异熟生。不名异熟有间断故。即前异熟及异熟生。名异熟果。果异因故。释曰。八识是总果故。是异熟主。主引生余感六识业。名之为满业等。以上论文。皆以生起而释变义故</p>
<p>疏。云转即转生亦转变义。又下论中释。第二能变依彼转缘。彼云转谓流转。显示此识恒依彼识取所缘故。彼疏释云。流是相续义。转是生起义。谓依第八或种或现相续起义。又彼论第一释。由假说我法有种种相转云转。谓随缘施设有异。又云。彼相皆依识所转变。而假施设。又云。变谓识体转似二分。释曰。言彼相者即上我法识体。即是自证分。此相见俱依自证起故。上来正意。为证以起以变释论转字。然已具于能变之相。前后经疏皆要此文</p>
<p>疏。然此一文下。第二广开章门。于中有三。初总标举。云唯识摄论等。皆指华严一心作义</p>
<p>疏。云何一心下。第二征起略释。疏广开有十下。第三开三为十。上三义中初一不开。开二为次三。开第三为后六。然皆从宽至狭。二然相见俱存者。唯识正义四师各立。已见问明。今此从多故云相见。八识心王及诸心所。皆有二分。当体即见分。从并所变相下。即是相分相有二义。一识所顿变即是本质识等缘境。唯变影缘不得本质。言由有支等者。影变因果已如上说</p>
<p>疏。三摄相归见等者。然初及四五皆唯识所破故。彼论初云。又为开示谬执我法迷唯识者。令达二空于唯识理如实知故。此破凡外。今文所无。次论复云。有迷谬唯识理者。释曰。下皆护法广破四师。此标也。次论云。或执外境如识非无。释曰。此即有宗依十二处教执心境俱有是第一义。论云。或执内识如境非有。释曰。此破清辩。依密意空教拨识亦无。论云。或执诸识用别体同。释曰。即大乘一类菩萨。言八识体唯是一也。如一水镜多波像生。即当此中第五义也。论云。或执离心无别心所。释曰。此即经部觉天所计。以有经言士夫六界染净由心无心所相。虽于蕴中亦有心所。但于识上分位假立。无别实有。然清辩计虽拨皆空强违中道。而立唯境。顺世亦立唯四大种成有情故。若依此义。应有四句。清辩顺世有境无心。中道大乘有心无境。一切有部有心有境。邪见拨无都无心境。然其有王无所。即此第四。而今指经论与彼不同。然第三义言如解深密者。即第一经。心意识相品第三。广慧菩萨问佛。菩萨于心意识秘密善巧。佛答云。广慧当知。于六趣生死彼有情。及四生身分生起。于中最初一切种子。心识成熟展转和合增长广大。依二执受。一者有色诸根。及所依执受。二者相名分别言说戏论习气执受。有色界中具二执受。无色界中不具二种。释曰。无色不具即无色根。则唯有相名分别习气。明是唯见。次下经又云。广慧阿陀那识为依止为建立。故六识身转。谓眼耳鼻舌身意识。此中有识。眼及色为缘生眼识。与眼识俱随行。同时同境有分别意识转等。则知皆是唯立见分。此见亦即安慧所立。一自证分。谓多立有相见二分。去相取见为自证耳。言二十唯识者。亦名唯识二十论。有二十偈故。世亲菩萨造。唐三藏释。最初即云。安立大乘三界唯心。以契经说三界唯心心意识了别名之差别。此中说心意兼心所。唯遮外境不遣相应。内识生时似外境现。如眼有翳见发蝇等于中都无少分实义。释曰。此亦明唯心义。复有一卷唯识论。天亲菩萨造。后魏瞿昙般若流支译。细寻乃有二十唯识。同本异译。而文稍显著。先列二十偈。初偈。云唯识无境界。以无尘望见。如人目有翳见毛月等事。偈竟问云。初偈明何义。答曰。凡作论有三义。一者立义即是初句。二者引证即第二句。三者譬喻即下二句。下文广释。亦明外相无实唯心现。故名摄相归见。言观所缘缘论者。但有两纸。陈那菩萨造。论云。诸月欲令眼等五识。以外色作所缘缘者。或执极微许有实体能生识故。或执和合。以识生时带彼相故。二俱非理。所以者何。极微于五识设缘非所缘。彼相识无故。犹如眼根等。释曰。此破前极微生识。长行破意云。眼等能发识。识上无眼相。极微能发识。识岂有微相。故无所缘。又偈云。和合于五识。设缘非所缘。彼体实无故。犹如第二月。释曰。观长行意。此破上和合以生识。谓彼执言。坚等多相和合一处。有是现量境能发于识。破意云。和合法无实故。如眼错乱见第二月。释曰。以无上二相唯有于识。故名摄相归见。然陈那立于三分。今言无相者。相实无故。下正义云。彼所缘缘非全不有。内识如外现为识所缘缘。许彼相在识及能生识故。释曰。长行内识似外境现。为所缘缘。许眼等识带彼相起及彼生识故。结云诸识唯内境相。为所缘缘理极成也。则非全无相。相全属识。故云归见。然上疏引皆贤首意。欲成十义故复引之。法相立识如前所引唯识论辩。疏四摄数归王故。说一心唯通八识。以彼心所依王无体。亦心变故。如庄严论者。具名大乘庄严经论。无著菩萨造。有十三卷。第四卷述求品。第十二中有此意也。论云自界及二光痴共诸惑起。如是诸分别。二实应远离。释曰。自界谓自阿赖耶识种子。二光谓能取光所取光。此等分别由共无明及诸余惑。故得生起。如是诸分别。二实应远离者。二实谓所取实及能取实。如是二实染净。应求远离释曰。此说求染净亦摄末归本义。第五卷初同此品说。求唯识人云能取及所取。此二唯心光贪光及信光。二光无二法。释曰。求唯识人应知。能取所取此之二种唯是心光(即释上半)如是贪等烦恼光。及信等善法光。如是二光亦无染净二法。何以故。不离心光别有贪等信等染净法故。二光亦无二相。偈云。种种心光起如是种种相。光体非体故。不得彼法实。释曰。种种心光即是种种事相。或异时起或同时起。异时起者。谓贪光嗔光等。同时起者。谓信光进光等光体非体等者。如是染位心数净位心数。唯有光相而无光体。是故世尊不说彼为真实之法。释曰。上二偈即是正意也。其释曰字皆论文</p>
<p>疏。五以末归本下。其五六七三门。全同问明。但为明自浅之深故。复重说耳。后之三心即玄中具。谓唯心所现故。法性融通故等说</p>
<p>疏。上之十门下。二约教分别。即具五教。涉权是始教。就实通二。一即终教。终教亦名实教。故其摄相归性亦通顿教。以后三教皆同一乘。并拣于权故。顿亦名实。后三圆融即是圆教。而言不共者。圆教有二。一同教二别教。别即不共不共实顿故。二同教者。同顿同实故。今显是别故云不共。疏若下同诸乘下。约融通说。若下同同教一乘即收。次三就实。若同于三乘亦收前四。以其圆教如海包含无不具故</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由此解脱诸苦恼，共证菩提度有情。</div></center> 