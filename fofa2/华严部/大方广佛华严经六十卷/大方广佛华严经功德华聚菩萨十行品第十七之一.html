<meta charset='utf-8'><head><style>*{margin:0;padding:0;background:#ECF5FF;}.sss{font-family:'微软雅黑';
     font-size:22px;padding:10px 10px 10px 10px;}</style></head><center><a href='<script>window.history.back(-1);</script>'>返回上页</a></center><hr><div class='sss'><div id="main">

		
		
		
		
		
		
		
		
		
		
		
		
		
		
    
<center><div class="ahtcy_content">
			
							<p>大方广佛华严经卷第十一</p>
<p>　　　　东晋天竺三藏佛驮跋陀罗译</p>
<p>　　功德华聚菩萨十行品第十七之一</p>
<p>尔时功德林菩萨摩诃萨。承佛神力。入菩萨善伏三昧。入三昧已。十方各过万佛世界尘数刹外。各见万佛世界尘数诸佛。是诸如来皆号功德林。时彼诸佛。告功德林菩萨言。善哉善哉。佛子。乃能入是善伏三昧。十方各万佛刹尘数诸佛。加汝神力故。能入是善伏三昧。卢舍那佛本愿力故。威神力故。诸菩萨善根力故。欲令汝广说甚深法故。长养一切智故。分别一切众生性故。离一切障碍入无障碍境界故。成就一切方便故。成就一切种智故。觉悟一切法故。善知诸根故。闻持一切法故。所谓菩萨十行。佛子。当承佛神力广说妙法。时彼诸佛。即与功德林菩萨无障碍法。与安住法。与无师法。与无痴法。与不杂乱法。与清净法。与无量法。与最胜法。与无垢法。与不退法。何以故。彼三昧力故。尔时诸佛各申右手。摩功德林菩萨顶。摩其顶已。即从定起。告众菩萨言。诸佛子。菩萨行业不可思议。广大如法界究竟如虚空。何以故。菩萨摩诃萨。学三世诸佛所行法故。佛子何等为菩萨摩诃萨行。菩萨有十行。三世诸佛之所宣说。何等为十。一者欢喜行。二者饶益行。三者无恚恨行。四者无尽行。五者离痴乱行。六者善现行。七者无著行。八者尊重行。九者善法行。十者真实行。是为十行。佛子。何等为菩萨摩诃萨欢喜行。此菩萨为大施主。悉能舍离一切所有。等心惠施一切众生。施已无悔。不望果报不求名誉。不求生胜处不求利养。但欲救护一切众生。欲摄取一切众生。欲饶益一切众生。欲学一切诸佛本行。欲正忆念诸佛本行。欲得清净诸佛本行。欲得受持诸佛本行。欲显现诸佛本行。欲广说诸佛本行。欲令一切离苦得乐。是名菩萨摩诃萨欢喜行。菩萨修欢喜行时。一切众生欢喜爱敬。随诸方土有贫穷处。菩萨愿往生彼。豪贵大富财宝无尽。于念念中有无量无边无数众生。诣菩萨所。白言。仁者。我等贫窭靡所资赡。愿垂慈救得济生命。菩萨念念应其所须。悉令满足靡不欢喜。菩萨不以求索烦重而生忧恼。但发无上大慈悲心施无厌足。欲令常来。来已称庆倍复欢喜作如是念。我得善利。此等众生。是我福田是我善友。不请不求自来教诲。发起我心修行佛道。我今应当如是修学。普令众生悉得欢喜。我于三世所修功德。愿速成就清净法身。神力自在。悉令众生随其所须皆得欢喜。以此功德。令诸众生悉成正觉。度脱无量众生。悉令究竟无余涅槃。我当先令一切众生满足诸愿。然后我当成等正觉。离我想众生想。我所想寿命想。种种想福伽罗想作者想。法界众生界空无差别。离欲法非真实法。无所有法非坚固法。非恃怙法非所作法。菩萨如是观时。不见施者不见受者。不见财物不见福田。不见业不见报。不见果不见大果不见小果。菩萨观察三世。发如是念。哀哉众生。为愚痴所覆烦恼所缠。常流生死。轮回苦海。于不坚固法不得坚固。我当尽学诸佛所学饶益众生。成等正觉开悟一切皆令清净。随顺寂灭观三世法。是名菩萨摩诃萨初欢喜行</p>
<p>佛子。何等为菩萨摩诃萨第二饶益行。此菩萨持戒清净。于色声香味触法。心无染着。广为众生说无染法。不求生于人天胜处尊贵之家。不求利养不求端正不求帝王。但坚持净戒。作如是念。我持净戒。离一切缠烦恼炽火忧悲苦恼。不负众生。诸佛欢喜。究竟成就无上菩提。菩萨如是持净戒时。于一日中。若有无量无数阿僧祇诸大魔王。一一魔王。各将无量无数阿僧祇诸天女众。皆悉端正颜貌姝妙。姿容妖艳倾惑人心。又复赍持一切乐具。欲来惑乱菩萨道意。尔时菩萨作如是念。此五欲者是障道法。乃能障碍无上菩提。是故菩萨。乃至不生一念欲心。心净如佛。除其方便教化众生。内不离菩萨一切种智。坚固正念。不为五欲因缘故。起一恶念恼乱众生。宁舍身命不加恶于人。若加恶于人无有是处。菩萨自见佛已来。未曾有心起一欲想。何况从事。若或从事无有是处。尔时菩萨作如是念。众生长夜在生死中。忆念五欲贪着五欲。爱乐五欲。心常流转五欲境界。永没五欲莫之能出。我今应当作如是学。令诸魔王天女眷属及一切众生立无上戒。立净戒已。又教令得不退转地一切种智成等正觉。乃至究竟无余涅槃。何以故。此是我业一切诸佛皆如是学。离诸非行计我无知。观一切佛平等深法。得一切智。为众生说法。断除颠倒。不离众生而有颠倒。不离颠倒而有众生。颠倒内无众生。众生内无颠倒。颠倒非众生。众生非颠倒。颠倒非内法。颠倒非外法。众生非内法。众生非外法。一切诸法但是虚妄无有真实。须臾不住无有坚固。犹如幻化欺诳愚夫。悟一切法如梦如电。如是解者。能达生死究竟菩提。未度者度未脱者脱。未调伏者令得调伏。未寂静者令得寂静。未安隐者令得安隐。未离垢者令得离垢。未清净者令得清净。未涅槃者令得涅槃。未快乐者令得快乐。我当舍离世间众事。令诸如来皆悉欢喜。具足成就一切佛法。安住无上最胜法中。平等正观一切众生。分别了知一切诸法。远离诸恶永舍虚妄。除灭一切烦恼习气。成就出要胜妙方便。悉得无量无边辩才。成就甚深空寂智慧。是名菩萨摩诃萨第二饶益行</p>
<p>佛子。何等为菩萨摩诃萨第三无恚恨行。此菩萨常能修习忍辱之法。谦卑恭敬和颜爱语。不自害不害他亦不俱害。不自举不举他亦不两举。不自是不是他亦不两是。不自赞叹。但作是念。我当常为众生说法离一切恶。断贪恚痴憍慢乱心悭嫉谄曲。以大忍法而安立之。菩萨成就如是清净忍法。设有无量无数众生。一一众生。各有无量无数眷属。一一众生。各有无量无数化头。头有无量阿僧祇舌。舌出无量无数恶声。声出无量无数恶骂音辞。鄙秽毁辱菩萨。又此众生。各有无量阿僧祇手。手执无量无数刀杖。捶击摧辱毁害菩萨。乃至无量阿僧祇劫未曾休息。菩萨遭此楚毒之时。作如是念。我因是苦。若生恚心。则自不调伏自不守护。自不明了自不寂静。自不修定自不真实。自爱其身。何能令彼生欢喜心而得度脱。菩萨作是思惟。因身心故。于无量劫受诸苦恼。是故重自劝励。令心欢喜善自调摄。何以故。我当安住无上法故。欲令众生亦得此法。复更思惟。此身空寂无我我所。无真实性空无有二。若苦若乐皆无所有。诸法空故。我当解了广为人说。是故我今虽遭苦毒应当忍受。为愍伤众生故。饶益众生故。安隐众生故。摄取众生故。不舍众生故。欲令众生得不退转究竟成就无上菩提。佛所行法我当修行。是名菩萨摩诃萨第三无恚恨行</p>
<p>佛子。何等为菩萨摩诃萨第四无尽行。此菩萨勤修精进。胜精进最胜精进。第一精进大精进微妙精进。上精进无上精进。无等精进无等等精进。彼菩萨。不为贪欲所乱。不为嗔恚愚痴憍慢恼害悭嫉嫌恨谄曲无惭无愧之所恼乱。菩萨复作是念。我不欲恼诸众生。乃至不欲恼一众生故。勤修精进。但欲舍离诸烦恼故。修行精进。欲害一切结故。修行精进。欲离一切习气故。修行精进。欲悉分别一切众生故。修行精进。欲知一切众生死此生彼故。修行精进。欲知一切众生烦恼习故。修行精进。欲知一切众生种种希望故。修行精进。欲知一切众生诸境界故。修行精进。欲知一切众生诸根故。修行精进。欲知一切众生心心所行故。修行精进。欲知一切法境界故。修行精进。欲知诸佛实法故。修行精进。欲知诸佛平等法故。修行精进。欲以善方便知三世平等故。修行精进。欲知清净平等法故。修行精进。欲得一切诸佛法故。修行精进。欲以一方便门知一切佛法故。修行精进。欲知诸佛无量无边不可思议故。修行精进。欲知诸佛大智慧善方便故。修行精进。欲知一切佛法广为众生句句分别故。修行精进。菩萨成就如是精进。若有人言。无量无数阿僧祇世界众生。汝能为此一一众生故。于无量无数阿僧祇劫。具受无择大地狱苦。令彼众生究竟涅槃。复有无量无数阿僧祇佛。出兴于世。令无量无数阿僧祇众生受种种乐。汝犹具受大地狱苦。然后汝当成阿耨多罗三藐三菩提。菩萨答言。我悉能为尔所世界一一众生受地狱苦。诸佛出世众生受乐。我亦受苦。然后我当成无上道。复有人言。汝若能以一毛渧无量无边阿僧祇诸大海水皆悉令尽。无量无边阿僧祇世界。末为微尘。悉知其数。如是念念次第常不废忘菩提之心。菩萨若闻是语。不退不悔欢喜踊跃。勤修精进作如是念。我得善利。因我故令无量无边阿僧祇世界众生永离众苦。菩萨复作是念。我当代一切众生受一切苦。普令众生离一切苦。悉皆究竟无余涅槃。然后我当成无上道。是名菩萨摩诃萨第四无尽行</p>
<p>佛子。何等为菩萨摩诃萨第五离痴乱行。此菩萨成就第一正念。未曾散乱。坚固不坏。第一最胜清净无量。舍离痴冥分别正念。善能受持世间出世间经论。色法非色法经论。受想行识经论。无有痴乱。死此生彼无有痴乱。处胎出胎无有痴乱。住菩提心无有痴乱。亲近善知识无有痴乱。学诸佛法无有痴乱。觉诸魔事无有痴乱。远离魔事无有痴乱。于无量劫修菩萨行。菩萨成就如是等无量无数坚固正念。于无量无数阿僧祇劫。从诸佛菩萨善知识所闻受正法。所谓甚深法。微妙法。庄严法。种种庄严法。种种名味句身法。庄严菩萨法。庄严诸佛无上法。正希望清净法。不染一切世间法。分别一切世间法。广法无量法。舍离痴暗分别世间法。共法不共法。菩萨智境界法。一切智自在法。菩萨闻此法已。于无量无边阿僧祇劫。未曾退忘。何以故。菩萨摩诃萨。本无量劫修道行时。未曾恼乱众生。正念三昧不断正法不断善根不断智慧故。此菩萨无量种声不能娆乱。所谓高大声。恼乱声。令人恐怖声。微妙声。不可爱声。散乱六根声。菩萨闻如是等无量无数好恶诸声。于正念不乱。三昧不乱。境界不乱。入微妙法不乱。菩萨行不乱。修习菩提心不乱。念佛三昧不乱。观察真实法不乱。教化众生智不乱。成就众生不乱。安立众生清净智不乱。观察甚深义不乱。不行恶业故无恶业障。不行烦恼故无烦恼障。不行不恭敬故无不恭敬障。不行谤法故无谤法障。如是等无量种声。一一音声。充满十方无量无边阿僧祇世界。于无量无边阿僧祇劫。未曾断绝悉能坏乱众生诸根。令其发狂而不能乱此菩萨甚深三昧。菩萨于三昧中。思惟分别一切音声生住灭相。善分别知生住灭性。亦善观察诸闻声者。闻好恶声心无憎爱正念不乱。于彼诸声善取其相而不染着。知一切声皆无所有非真实性。无有造者亦无本际。与法性等无有差别。是菩萨。成就寂静身口意行。不复退转。安住诸禅三昧正受。悟一切法智慧成就。得离一切音声三昧。阿僧祇三昧门以为眷属。长养大悲。于念念中。能得无量阿僧祇三昧。究竟成就一切种智。菩萨闻此能坏诸根大恶音声已。作如是念。我当令一切众生安住清净正念。于一切智得不退转。究竟成就无余涅槃。是名菩萨摩诃萨第五离痴乱行</p>
<p>佛子。何等为菩萨摩诃萨第六善现行。此菩萨。成就寂灭身口意业。无所有无所示现。身口意业。无缚无脱。身口意业。无缚无脱。诸所示现。无所依无所住。随心住。无量心性等一切法性。等无性相。示现无相相。甚深无底。如如性离业报。善方便出生离生。不生不灭。寂灭涅槃等。非有说有。语言道断。离一切世间。无所依住。长养菩萨所起善根。入离虚妄无缚无著法门。入真实法门。入离世间法门。分别一切世间法。菩萨作如是念。一切众生无性为性。一切诸法无为为性。一切佛刹无相为相。究竟三世皆悉无性。言语道断。于一切法而无所依。菩萨解如是等诸甚深法。解一切世间悉皆寂灭。解一切诸佛甚深妙法。解佛法世间法等无差别。世间法入佛法。佛法入世间法。佛法世间法而不杂乱。世间法不坏佛法。真实法界不可破坏。安住三世平等正法。亦不舍菩提心。不舍教化众生心。增长大慈大悲心。悉欲救度一切众生。菩萨作是念。我不成就众生。谁当成就。我不调伏众生。谁当调伏。我不寂静众生谁当寂静。我不令众生欢喜谁当令欢喜。我不清净众生谁当令清净。菩萨复作是念。我以解了此甚深法。见诸众生受大苦恼趣危险径。为诸烦恼之所缠缚。如重病人常被苦痛。恩爱系缚在生死狱。常不离地狱饿鬼畜生阎罗王处。不能永灭无量苦聚。不离三障。常处愚痴暗。不见真实明。受无穷生死不得解脱道。轮回八难。愚痴所病诸垢所染。没在无量深烦恼海。邪见所惑不睹正道。菩萨作如是观察。众生若未成熟。而舍取正觉。是所不应。我当先教化众生。于无量劫修菩萨行。未成熟者教令成熟。未调伏者教令调伏。诸未度者教令得度。是菩萨住此行时。诸天世人魔王释梵沙门婆罗门诸天乾闼婆等。见此菩萨欢喜敬仰。若有众生。恭敬供养尊重礼拜。乃至见闻皆悉不虚。毕定究竟阿耨多罗三藐三菩提。是名菩萨摩诃萨第六善现行</p>
<p>佛子。何等为菩萨摩诃萨第七无著行。此菩萨以无著心。于念念中。能观察阿僧祇世界。严净阿僧祇佛刹。于诸佛刹心无染着。往诣阿僧祇诸如来所。礼拜恭敬。以阿僧祇华香涂香末香。众宝华鬘天衣杂宝。宝盖幢幡诸庄严具。各阿僧祇以用供养心无所著。阿僧祇诸方便行而无所行。阿僧祇思无思法住。于念念中。见无量诸佛。于诸佛所心无所著。于佛相好心无所著。于佛光明心无所著。于诸佛刹心无所著。闻佛说法心无所著。于十方世界心无所著。于如来众心无所著。于菩萨众心无所著。闻法欢喜心无所著。正心增广摄意不乱。行菩萨行不着佛法。此菩萨摩诃萨。于十方刹一一佛所。无量无边阿僧祇劫。恭敬礼拜供养心无厌足。见佛闻法心无所著。见诸如来菩萨大众。以为庄严心无所著。见不净刹心不憎恶。何以故。菩萨摩诃萨。寂灭平等观诸法故。诸法无垢无净。无暗无明。无分别无不分别。无虚妄无真实。无安隐无危险。无正道无邪道。菩萨如是观真实法性。入众生性。教化调伏成熟众生。于彼众生心无所著。受持诸法。而于诸法心无所著。不舍菩萨心。而住佛所住。于佛所住心无所著。入种种语言道。于语言道心无所著。入众生道。于众生道心无所著。分别诸三昧正受。皆悉能入心无所著。往诣无量无边不可说诸佛国土。见彼佛国心无所著。若去佛国心无余恋。菩萨摩诃萨。于诸佛国。以无贪着心解佛实教。于无上道而无障碍。于佛正教已得安立。具足菩萨行。安住菩萨心。成就菩萨寂灭解脱不念不着菩萨所行。住菩萨净道受真实记。得授记已作如是念。凡夫愚痴。不知真谛不见真谛。暗钝无信心不真实。常行染着流转生死。不见诸佛离善知识。离于正道迷惑邪见。不求调御师。不敬十力王。不知菩萨恩。亲近恶知识。闻诸法空心大恐怖。不正思惟诽谤正法。弃舍正道好从邪径。入魔罗网远离诸佛。常着诸有受种种苦。尔时菩萨。见彼众生受诸苦已。增长大悲观诸善根心无所著。尔时菩萨。作如是念。我当为十方一一众生故。住无量无边阿僧祇劫。成熟众生心无疲厌。常共止住。不欲舍离去如毫端。以一毫端。悉遍量度十方世界。为一众生故。于一一毫端处。各住无量无边阿僧祇劫。如为一众生。为一切众生亦复如是以此大悲心。念念次第未曾断绝。而于众生心无所著。于一一毫端处。具足修习尽过去。未来际诸菩萨行。不着身不着法。不着念不着愿。不着三昧不着行。不着寂静不着境界。不着教化成熟众生。不着入深法界。何以故。菩萨如是观察。一切法界如幻。诸佛法如电。菩萨行如梦。所闻法如响。一切世界如化。业报所起如摩[少/(兔-、)]摩化身。知一切众生犹如画像。种种异形皆由心画。所说诸法皆如实际。于一念中。遍满十方修菩萨行。广大如法界。究竟如虚空。于一念中。悉知诸佛决定方便。了知心相回转迅速。而于此心无所染着。菩萨如是观察无我。见佛化度一切众生。于佛法中得无量喜。起大慈悲救护一切。心无忧恼得欢喜愿。未成熟者当令成熟。未调伏者当令调伏。远离世间。而能随顺一切世间。若闻诸方国土众生音声。众生诸业众生施设。众生和合众生流转。众生诸行众生境界。众生诸地众生兴起。我当乘大愿之力普至彼处。终不舍弘誓。教化众生。乃至不起一念染着。所以者何。以无所著故。自利利彼清净满足。是名菩萨摩诃萨第七无著行</p>
<p>佛子。何等为菩萨摩诃萨第八尊重行。此菩萨成就尊重善根。不坏善根。最胜善根。不思议善根。无尽善根。不退善根。无比善根。寂静善根。一切佛法善根。此菩萨修习行时。心常爱乐诸佛妙法。一向专求无上菩提。未曾暂舍菩萨大愿。于无量劫行菩萨道。不计众苦而生忧恼。一切众魔所不能坏。一切诸佛悉共护念。常行菩萨诸清净行。精勤修习一切菩萨无量苦行未曾懈倦。得不退转大乘弘愿。此菩萨安住尊重菩萨行已。于念念中能转阿僧祇劫生死苦难。长养菩萨无量大愿。若有众生。恭敬供养乃至见闻。斯等皆得住不退转。决定究竟无上菩提。彼菩萨观察众生。了达非有而不舍一切。譬如河水。不至彼岸不来此岸。不断中流。能度众生于彼此岸。以流通故。菩萨摩诃萨亦复如是。不趣生死不趣涅槃。亦复不住生死中流。而能济度此岸群生。到于彼岸。安隐无畏无忧恼处。于众生数心无所著。不离一众生着多众生。不离多众生着一众生。不增众生界。不损众生界。不生众生界。不灭众生界。不尽众生界。不长众生界。不虚众生界。不二众生界。何以故。菩萨深解众生界如法界。众生界法界无有二。无二法中无增无损。无生无灭。法性真实无来无去。无所猗着不作二相。何以故。菩萨解一切法界无二相故。菩萨如是以善方便。解深法界住无相住。清净妙相庄严其身。善能分别一切诸相。决定究竟到于彼岸。悉分别知众生之数。普能现身一切佛刹。于诸佛刹心无所著。深入佛法亦无所染。分别义味广为人说。于一切法离诸欲际。而不断菩萨道。不舍菩萨行。行无尽功德。入清净法界。譬如火珠出火不可穷尽。如是菩萨诸功德藏不可穷尽。教化众生亦不可尽。而菩萨摩诃萨。非究竟非不究竟。非离取非不离取。非依非无依。非世间法非佛法。非凡夫非得果。如是菩萨成就尊重心。修习菩萨行不教声闻辟支佛乘。不教佛法不教世间法。不教众生。不坏众生。不教正道不坏正道。不教垢不教净。何以故。菩萨解了诸法无垢无净。知一切法无受无转。亦无有退。行是寂灭甚深法时。亦不生念。我今行此法已行此法当行此法。未曾生念。有阴界入内世间外世间内外世间一切大愿诸波罗蜜。何以故。一切法中。无向声闻缘觉菩萨佛乘。亦复无向诸凡夫界。亦复无向垢净生死及涅槃界。何以故。诸法无二无不二故。譬如虚空。求之十方无有差别。非无虚空。菩萨如是观一切法悉无差别。非不究竟成等正觉。彼最真实不违正行。普能示现菩萨所行。而不舍离无量大愿。调伏众生转大法轮。不坏因果不违寂灭。平等观法。此菩萨悉与三世诸如来等。不断佛性不坏正法。兴隆正法辩才无尽。于诸法中心无所著。安住法堂分别深法住无所畏。不舍佛住不违世法。普现世间。等于世间心无所著。菩萨如是成就尊重智慧。修菩萨行。令一切众生永离世间恶道诸难。教化成就安置三世诸佛法中坚固不动。如是教已。复作是念。一切众生不知恩义更相杀害。邪见增盛迷惑正道。烦恼充满痴冥所覆。设有善知识充满世间。皆悉明达智慧具足者。我不为此等修菩萨行。何以故。我于善恶人所。不求利养不徇名誉。乃至一缕及一爱言。于无量劫行菩萨道。不生一念自求己安。但欲调伏一切众生。净一切众生。度一切众生。何以故。一切诸佛法如是故。不求利养不计人恶。常应等心行菩萨道。怨亲等观而无差别。欲令究竟至于彼岸。具足成就无上菩提。是名菩萨摩诃萨第八尊重行</p>
<p>佛子。何等为菩萨摩诃萨第九善法行。此菩萨为诸天人沙门婆罗门乾闼婆等一切众生。作清凉法地。守护正法。佛种不绝。得清净陀罗尼故。说法无障碍。得义陀罗尼故。义辩不可尽。得法陀罗尼故。法辩不可尽。得正语陀罗尼故。辞辩不可尽。得无障碍陀罗尼故。说义味不可尽。得佛甘露灌顶陀罗尼故。令众生欢喜辩不可尽。得自觉悟陀罗尼故。同辩不可尽。入同辩陀罗尼故。说种种义名味句身不可尽。得正语陀罗尼故。无量辩不可尽。得无量赞叹陀罗尼故。于三千大千世界。变身如佛妙音具足。于一切法无所障碍而作佛事。随所应化随所解音随众生根。以广长舌清净音声。随时说法不违大悲。随其所应。于一一言出无量音。皆令欢喜。设有众生。悉知无量不可计阿僧祇诸语言法。知无量业知无量报。如是等无量无数阿僧祇众生。充满无量无边阿僧祇世界。与菩萨为眷属。菩萨处此会中。出一法言。悉令此等众生皆得开解。有如是等无量无边阿僧祇诸大众。与菩萨为眷属。亦复如是。尔时菩萨复作是念。设一毛端处于一念中。有无量无边阿僧祇大众来会。如是念念次第。尽过去未来一切诸劫。大众来会犹故不尽。彼诸大众。言声不同所问各异。菩萨闻如是等一切问难心无所畏。而作是念。设令一切众生悉来问难。犹以一言决其疑网皆令欢喜。菩萨说法言不虚妄。于一一言。有无量无边智慧庄严。成就无边诸功德藏。慧光普照一切诸法。具足成就一切种智。此菩萨安住善法行已。能自清净。亦能饶益一切众生。如此三千大千世界。乃至无量无边不可称数诸世界中。自化其身为真金色。妙音具足。于一切法无所障碍而作佛事。以无量无边清净法门化度众生。佛子。此菩萨摩诃萨。有十种身。入无量无边法界身。除灭一切世间故。未来身。一切趣生故。不生身。深乐不生平等法故。不灭身。一切诸法言语断故。不实身。如如真实故。离痴妄身。随应化故。无来去身。离死此生彼故。不坏身。法界性无坏故。一相身。三世语言道断故。无相身。善分别诸法相故。菩萨摩诃萨。成就如是十种身。能为一切众生作舍。长养善根故。为一切众生救护。与大无畏故。为一切众生归依。令大安隐住故。为一切众生尊导。开示无上道门故。为一切众生师方便。令入真实法故。为一切众生灯。令见业报故。为一切众生明。得甚深法故。为一切众生炬。令离愚痴解真法故。为一切众生光。令得明地故。为一切众生趣趣灯。显现如来自在力故。是名菩萨摩诃萨第九善法行。此菩萨摩诃萨。安住善法行已。为一切众生。作清凉法池。得佛甚深诸法底故</p>
<p>佛子。何等为菩萨摩诃萨真实行。此菩萨成就第一诚谛之语。如说能行如行能说。此菩萨学三世诸佛真实语。入三世诸佛性。与三世诸佛善根等。此菩萨成就如是等一切善根。学三世诸佛无二语。随顺如来一切智慧。此菩萨成就众生是处非处智。众生去来现在一切业报智。众生诸根具足不具足智。众生种种性智。众生种种欲智。众生一切至处道智。一切禅定解脱三昧正受垢净起时非时转智。过去一切世界成坏智。无障碍天眼智。漏尽智。而不舍一切菩萨所行。何以故。欲令一切众生调伏清净故。菩萨复作是念。我见众生受无量苦。若未度此等先成正觉是所不应。我当满足大愿然后成佛。令一切众生志求菩提究竟无余涅槃。何以故。非众生请我发菩提心行菩萨行。我自发心普为众生。欲令究竟得一切种智。是故。我于一切最为殊胜。不着众生故。我于一切得为最上。调御众生故。我离一切闇。解无众生际故。我得所应得本愿具足故。我善变化。菩萨功德庄严故。我有善摄取。三世诸佛所护念故。此菩萨摩诃萨。不舍本愿故。得入无上智慧庄严。随一切众生所应悉能化度。随其本愿悉满足已。得一切法自在智慧。令一切众生皆得清净。于念念中。悉能遍游十方世界。于念念中。悉能往诣无量佛国。于念念中。悉见无量无数诸佛及庄严刹。示现如来自在神力。究竟法界虚空界等。其身无量随应悉现。无量无碍而无所依。于自身中普现佛刹。一切众生一切诸法。三世诸佛皆悉显现。此菩萨知众生种种想。种种欲。业报清净。随其所应为现其身。而调伏之。解一切法如幻如化如电众生如梦。此菩萨义身味身不可穷尽。清净正念决定了知一切诸法。入诸三昧无上智慧。寂静观察不二之地。一切众生皆依二法。菩萨摩诃萨。住大悲心修习如是诸深妙法。寂静究竟得佛十力。入因陀罗网法界自在。成就如来无碍解脱。人中雄猛大师子吼得无所畏。为法转轮王。能转无碍清净法轮。成就智慧解脱。了知一切世间所行。绝生死回流。入智慧大海。悉能饶益一切众生。护持三世诸佛正法。穷尽诸佛方便大海。是名菩萨摩诃萨第十真实行。此菩萨安住真实行已。能令一切天人八部无量众生清净欢喜。</p>
<p>　</p>				                
						<div id="pages" class="text-c"></div></div><hr><center><div class='sss'>回向:愿此功德种善根，累世怨亲同沾恩。由斯解脱诸苦恼，共证菩提度有情。</div></center>